{"fields": [{"field": "modifiedtime", "type": "time", "value": "2015-07-01T14:50:26.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "stein arne s\u00e6ther"}, {"field": "body", "value": ["Saken oppdateres.", "Endelig fremme, nesten. F\u00f8rst m\u00e5 vi b\u00e6re ut av bilen, lete opp rob\u00e5ten under presenningen, laste inn, ro over vannet i halvm\u00f8rket, streve tre turer opp den bratte bakken med bagasje, l\u00e5se opp hytta og tenne i ovnen.", "Endelig fremme! Strekke seg ut p\u00e5 brisken og kjenne ovnsvarmen. En t\u00f8mmerkoie p\u00e5 13 kvadrat blir varm p\u00e5 en halvtime, uansett utetemperatur. Gjennom vinduet, p\u00e5 den andre siden av Savalen, skimtes Tronfjell i skumringslyset.", "Siste helgs noks\u00e5 alminnelige hyttetur kom i en nytt lys da jeg forleden dag leste Dagens N\u00e6ringsliv. Jeg klarte nesten \u00e5 innbille meg at jeg er del av en tiltakende, internasjonal trend.", "En stor artikkel i avisen fortalte nemlig at utlendinger som vil leie feriehytte, i \u00f8kende grad ettersp\u00f8r den enkle hytta og jubler n\u00e5r de f\u00e5r vite at den bare har utedo. Den urnorske vei-vann-og-kloakk-frie hytta blir for dem oppfyllelsen av dr\u00f8mmen om det eksotiske, autentiske og enkle liv i norsk natur.", "Mens nordmenn flest \u00f8nsker seg fjernoppvarmede hytter med dusj, badstue, oppvaskmaskin, tv og velfylt vinskap, vil utlendingene alts\u00e5 ha vedovn, parafinlampe og vann i b\u00f8tte.", "Vel, fullt s\u00e5 enkelt er det nok ikke, de tyske og nederlandske lavkomfort-turistene tilh\u00f8rer sikkert et smalt segment. Likevel er fenomenet en p\u00e5minnelse om at vi i iveren etter \u00e5 f\u00e5 det bedre og mer lettvint p\u00e5 alle omr\u00e5der, kanskje mister noe av syne. Hva er det egentlig vi er ute etter n\u00e5r vi skaffer oss hytte?", "Jeg kan ogs\u00e5 sette pris p\u00e5 et komfortabelt hytteliv, og det er lett \u00e5 skj\u00f8nne dem som sier at en hytte uten vei helt frem, blir mye mindre brukt. Men det er n\u00e5 en gang slik at n\u00e5r kampen for tilv\u00e6relsen er blitt redusert til plukking av hundeavf\u00f8ring og jakt p\u00e5 brune snegler, er det mange som kjenner p\u00e5 trangen til rett og slett \u00e5 streve litt mer.", "Det kan gi seg utslag i trening, ekstremsport, oppussing av hus \u2013 eller vedkl\u00f8yving og vannb\u00e6ring p\u00e5 den primitive hytta. I lys av at fremtiden kanskje vil kreve av oss at vi senker forbruket og m\u00e5 klare oss med mindre, er det enkle hyttelivet en grei \u00f8velse og en synliggj\u00f8ring av at vi fint klarer oss p\u00e5 \u00absparebluss\u00bb, bare det er frivillig.", "Det er ikke s\u00e6rlig vanskelig \u00e5 skru over bryteren. For mange inneb\u00e6rer det bare \u00e5 g\u00e5 fra materiell komfort til mental komfort.", "Det blir vel hett i ovnsvarmen og jeg kjenner jeg m\u00e5 ut. Det er helt m\u00f8rkt, en uvant opplevelse, b\u00e5de fordi det nettopp har v\u00e6rt sommer og fordi det aldri egentlig er m\u00f8rkt i byen. Den intense stjernehimmelen (ja, det er banalt) er like overveldende hver gang man f\u00e5r sjansen til \u00e5 se inn i verdensrommet.", "Det som ville v\u00e6rt et prosaisk toalettbes\u00f8k hjemme, gir meg her lutrende kj\u00f8lig h\u00f8stluft, sanseskjerpende frav\u00e6r av lyd og m\u00f8tet med alle de fremmede solene og planetene som tvinger oss til \u00e5 tenke tanker om tid og rom og alt det der.", "Trangen til \u00e5 opps\u00f8ke det primitive og komme vekk fra sivilisasjonen er ikke noe nytt fenomen. Ofte har det v\u00e6rt forfattere og filosofer som har opps\u00f8kt den enkle hytta og et kontemplativt liv tett p\u00e5 naturen.", "Selve klassikeren for livsfilosofer, sivilisasjonskritikere og naturelskere er boka \u00abWalden \u2013 livet i skogene\u00bb av filosofen Henry David Thoreau. I 1845 fant han ut at han ville forlate den travle hverdagen (i en liten amerikansk landsby, mer enn femti \u00e5r f\u00f8r bilen!), for \u00e5 bygge seg en enkel t\u00f8mmerhytte og skaffe seg mest mulig av maten p\u00e5 egen h\u00e5nd. Naturen skulle gi inspirasjon til \u00e5ndelige sysler.", "Uten at det p\u00e5 noen m\u00e5te skal gi mitt lille krypinn en \u00e5ndelig dimensjon, er det rart \u00e5 tenke p\u00e5 at jeg fra koia p\u00e5 et vis har utsikt til to \u00e5ndsh\u00f8vdinger som begge s\u00f8kte det enkle liv. Ved foten av nevnte Tronfjell levde den indiske fredsfilosofen Ananda Acharya (ogs\u00e5 kalt Baral) frem til han d\u00f8de 8. mai 1945.", "Rett bak koia kan vi se over til Kolbotn. Der st\u00e5r hytta som Arne og Hulda Garborg flyttet til p\u00e5 slutten av 1800-tallet. Selv om Garborg-paret dro dit delvis av \u00f8konomiske grunner, var de helt klart tiltrukket av ideen om \u00e5 komme vekk fra byen og leve n\u00e6r naturen. Som Garborg skrev i et brev til en venn: \u00ab Ideen synes mig aldeles uimodstaaelig deilig og tateragtig \u00bb.", "Tilv\u00e6relsen i den kalde hytta, med en nyf\u00f8dt unge, ble ikke bare sorgl\u00f8s. I Garborgs bok \u00abKolbotnbrev\u00bb f\u00e5r vi innblikk i dilemmaer mange moderne \u00abflytte-p\u00e5-landet-ungdommer\u00bb kjenner seg igjen i.", "I fiksjonens verden finner vi en hel rekke karakterer som er p\u00e5 samme reise, fra l\u00f8ytnant Glahn i Hamsuns \u00abPan\u00bb til skogvokteren Mellors i \u00abLady Chatterleys elsker\u00bb. Alle har de det til felles at de frivillig opps\u00f8ker et enkelt liv i n\u00e6r kontakt med naturen og at det angivelig gir dem sjelefred og klare tanker.", "Men er det n\u00e5 s\u00e5 sikkert at \u00ablivet i skogene\u00bb n\u00f8dvendigvis stimulerer til et rikt indre liv? En norsk Thoreau-oppf\u00f8lger fra v\u00e5r tid, i alle fall p\u00e5 det praktiske plan, var journalisten Bj\u00f8rn Gabrielsen som bodde ett \u00e5r i en primitiv hytte i Nordmarka og skrev bok om det.", "I forordet innr\u00f8mmer han at mesteparten av tiden gikk med til trivielle rutiner: \u00ab Mens man gj\u00f8r dette, tenker man ikke p\u00e5 livets mening, p\u00e5 samfunnets tilstand eller sjelens ud\u00f8delighet eller hvordan makta knebler folket, men bare p\u00e5 hvordan disse oppgavene skal l\u00f8ses \u00bb.", "Uansett, forestillingen om det gode liv i den ensomme hytta har v\u00e6rt s\u00e5 utbredt i tekster og fortellinger at den er blitt et allmenngyldig motiv, en iboende lengsel \u2013 og en velbrukt klisj\u00e9. I Norge, med spredt bosetting og tradisjon for seterdrift, jakt, fiske og t\u00f8mmerhuggerliv, har ideen om det meningsfulle i det primitive f\u00e5tt ekstra god resonans, ikke bare blant forfattere og filosofer, men blant oss alle.", "Derfor begynte folk \u00e5 skaffe seg hytter s\u00e5 fort levek\u00e5rene ble gode nok til at slike p\u00e5funn kunne la seg realisere. Ikke lenge etter at vi kom oss velberget i hus i gode boliger, ville vi tilbake igjen til dit vi kom fra.", "En studie av den norske hytta gjennom de siste hundre \u00e5r, vil gi et presist bilde av utviklingen av samfunnet i den samme perioden. For hundre \u00e5r siden var det bare noen f\u00e5 bedrestilte som hadde egne fritidshus. Resten av befolkningen hadde for lite penger og for lite fritid til en gang \u00e5 tenke tanken. For dem som fr\u00f8s seg gjennom vintrene i elendige hus, ogs\u00e5 kalt hytter, var det nok heller ikke s\u00e5 forlokkende.", "F\u00f8rst i \u00e5rene etter krigen begynte vanlige l\u00f8nnsmottakere s\u00e5 sm\u00e5tt \u00e5 skaffe seg hytte, oftest enkel og selvbygd, i sykkelavstand fra byen. Mange av disse st\u00e5r n\u00e5 glemt, gjengrodd og til nedfalls.", "P\u00e5 seksti- og syttitallet kom \u00abfolkehytta\u00bb p\u00e5 fjellet og ved sj\u00f8en, tilpasset helgeturer med Folkevogn og Ford Cortina. Praktiske, sm\u00e5 hytter med furum\u00f8bler, kj\u00f8kkenkrok og k\u00f8yesenger.", "S\u00e5 kom 80- og 90-tallet og det begynte \u00e5 ta av. \u00d8kende velstand, \u00f8kende forbruk, \u00f8kende hyttekomfort. Hyttegrender med bygdefolk som deltidsarbeidende vaktmestre. Bilvei frem, skiheis i n\u00e6rheten. I dag er det normalt med eneboligpris og eneboligstandard p\u00e5 hytta. De som tar til takke med, eller faktisk foretrekker, de sm\u00e5 og gammeldagse 60- og 70-tallshyttene, kan gj\u00f8re gode kj\u00f8p.", "Det er s\u00f8ndag ettermiddag og jeg griper meg i \u00e5 lengte, bare \u00f8rlite grann selvsagt, tilbake til dusj, godstol og kj\u00f8leskap. I l\u00f8pet av helga har det bl\u00e5st opp ganske kraftig, og jeg forbanner vinden som gj\u00f8r den lille b\u00e5ten til et lett bytte. Den korte roturen blir en slitsom kamp mot naturkreftene. Men, var det ikke det jeg var ute etter?", "stein.arne.sether@adresseavisen.no"]}, {"field": "category0", "value": "pluss"}, {"field": "contenthash", "value": "a0ff5eebf5e41aced27ffd7d0cc8e59a2487a8d68c74504a2b4bfaccf2a55229"}, {"field": "createtime", "value": "2017-04-30T14:29:32.000Z"}, {"field": "description", "value": "P\u00e5 hytta i h\u00f8stferien? Du har kanskje allerede sl\u00e5tt p\u00e5 golvvarmen og ser frem til \u00e5 slappe av med et glass i badstua. Hva er det som gj\u00f8r at noen fortsatt foretrekker utedo og kaffekjel p\u00e5 vedovn?"}, {"field": "dominantimage", "value": "http://www.adressa.no/pluss/article10196169.ece/ALTERNATES/w980-default/tilv%C3%A6relsen%202.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/4edea7fdf6858172bdd437c9ba54981678f9f5c8.jpg?5905f4cc"}, {"field": "dominantthumbnaildimensions", "value": "300x169"}, {"field": "heading", "value": "Kampen for tilv\u00e6relsen \u2013 del to -adressa.no"}, {"field": "id", "value": "4edea7fdf6858172bdd437c9ba54981678f9f5c8"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": "pluss"}, {"field": "kw-company", "value": ["baral", "dagens n\u00e6ringsliv"]}, {"field": "kw-concept", "value": ["liv", "hytta", "enkle liv"]}, {"field": "kw-entity", "value": ["nordmarka", "savalen", "tronfjell", "garborg", "kolbotn", "arne og hulda garborg", "kolbotnbrev", "ananda acharya", "pan", "glahn", "mellors", "folkevogn og ford cortina", "hamsuns"]}, {"field": "kw-location", "value": ["norge", "walden"]}, {"field": "kw-pageclass", "value": "article"}, {"field": "kw-person", "value": ["bj\u00f8rn gabrielsen", "hulda garborg", "lady chatterleys", "henry david thoreau", "ford cortina"]}, {"field": "kw-taxonomy", "value": "pluss"}, {"field": "og-image", "value": "http://www.adressa.no/pluss/article10196169.ece/ALTERNATES/w980-default/tilv%C3%A6relsen%202.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Kampen for tilv\u00e6relsen \u2013 del to"}, {"field": "og-type", "value": "article"}, {"field": "og-url", "value": "http://www.adressa.no/pluss/article10196170.ece"}, {"field": "pageclass", "value": ["article"]}, {"field": "publishtime", "value": "2014-10-04T04:00:00.000Z"}, {"field": "recs-articleid", "value": "10196170"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-publishtime", "value": "2014-10-04T04:00:00.000Z"}, {"field": "recs-rawtitle", "value": "Kampen for tilv\u00e6relsen \u2013 del to -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "pluss"}, {"field": "teaser", "value": "P\u00e5 hytta i h\u00f8stferien? Du har kanskje allerede sl\u00e5tt p\u00e5 golvvarmen og ser frem til \u00e5 slappe av med et glass i badstua. Hva er det som gj\u00f8r at noen fortsatt foretrekker utedo og kaffekjel p\u00e5 vedovn?"}, {"field": "thumbnail", "value": "http://content-thumbnail.cxpublic.com/content/thumbnail200x150/4edea7fdf6858172bdd437c9ba54981678f9f5c8.jpg?5905f4cc"}, {"field": "thumbnailfullheightdimensions", "value": "200x1735"}, {"field": "timestamp", "value": "2017-04-30T14:29:32.000Z"}, {"field": "title", "value": "Da klarte jeg nesten \u00e5 innbille meg at jeg er del av en internasjonal hyttetrend"}, {"field": "url", "value": "http://www.adressa.no/pluss/article10196170.ece"}, {"field": "urlhash", "value": "4edea7fdf6858172bdd437c9ba54981678f9f5c8"}], "score": 0.546716, "siteId": "9222270286501375973", "id": "4edea7fdf6858172bdd437c9ba54981678f9f5c8"}

