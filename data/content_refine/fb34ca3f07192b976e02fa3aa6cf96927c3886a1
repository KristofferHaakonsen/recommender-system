{"fields": [{"field": "modifiedtime", "type": "time", "value": "2017-02-04T11:06:35.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Tr\u00e5ante 2017", "samer", "Urfolk", "\u00c5ge Winge", "hovedreportasjen", "Maja Kristine J\u00e5ma", "Aajege", "Fosen", "S\u00f8rsamer"]}, {"field": "author", "value": ["h\u00e5vard haugseth jensen", "kim nyg\u00e5rd", "\u00e5ge winge"]}, {"field": "body", "value": ["Jeg h\u00e5per jubileet skaper nysgjerrighet for v\u00e5r historie, n\u00e6ring, spr\u00e5k og kultur. Og at flere oppdager at det finnes samer ogs\u00e5 i dette omr\u00e5det.", "Maja Kristine J\u00e5ma. 23. L\u00e6rer.", "P\u00e5 andre siden av bordet sitter Jenny-Kr\u00efhke Bendiksen. 16. Elev.", "Siden nytt\u00e5r har Jenny-Kr\u00efhke jobbet med oppgaven, \u00abSoptsesth dov sl\u00efekten b\u00efjre mij lij meatan dan voestes saemien r\u00efjhke- tj\u00e5anghkosne Tr\u00e5antesne jaepien 1917.\u00bb", "Det er s\u00f8rsamisk.", "Et spr\u00e5k like forskjellig fra nordsamisk som norsk fra hollandsk, og som er klassifisert som et \u00abalvorlig truet spr\u00e5k\u00bb av Unesco.  P\u00e5 norsk betyr oppgaven at Jenny-Kr\u00efhke skal fortelle om sine slektninger som var p\u00e5 det allsamiske m\u00f8tet i Trondheim i 1917, da samer fra hele Saepmie samlet seg for \u00e5 fremme felles sak som ett folk. Flere av Jenny-Kr\u00efhkes tippoldeforeldre var p\u00e5 det m\u00f8tet i Metodistkirken, sier hun. Det var ogs\u00e5 noen av Majas slektninger.", "I morgen starter jubileumsuka Tr\u00e5ante som betyr Trondheim p\u00e5 s\u00f8rsamisk, med over hundre arrangementer med samisk kunst, film, konserter, mat, joik og litteratur.", "Tr\u00e5ante blir helt sikkert en folkefest, smiler Jenny-Kr\u00efhke som blar i boka \u00abSamer s\u00f8r for midnattssola\u00bb og stopper ved et over hundre \u00e5r gammelt bilde malt av den svenske kunstneren Johan Tir\u00e9n.", "Bildet viser fem samer som har samlet seg ved et drept reinsdyr, tittelen er \u00abLappar tillvaratagande skjutna renar.\u00bb Det er mange konflikter i akkurat dette bildet, sier Jenny-Kr\u00efhke.", "Historien er full av overgrep mot samer, med forbud mot joik og samiske ritualer, reinflokker som ble slaktet i konflikt om beiteomr\u00e5der og samiske spr\u00e5k som ble kvalt p\u00e5 norske internatskoler.", "Kampen om Alta Kautokeino-vassdraget p\u00e5 sytti- og \u00e5ttitallet var et slags vendepunkt, men f\u00f8rst \u00e5tte \u00e5r etter at Kong Harald \u00e5pnet Sametinget i 1989, beklaget han uretten som den norske stat hadde p\u00e5f\u00f8rt det samiske folk gjennom en hard fornorskingspolitikk.", "Mye er blitt bedre, men det er fortsatt konflikter mellom samer og nordmenn, sier Maja. Konflikter om beiteomr\u00e5der, rovdyr, gruvedrift, hyttefelt og skuterl\u00f8yper. Investorer som kj\u00f8per opp store fjellarealer for \u00e5 bygge turistsenter i plommen av reinbeiteomr\u00e5der.", "Og vindm\u00f8lleparker.", "P\u00e5 Fosen, i deler av omr\u00e5det hvor Majas familie driver med rein, bygges Europas st\u00f8rste landbaserte vindkraftanlegg med 278 gigantiske vindkraftturbiner, veier, kraftgater og gr\u00f8fter. Men da vindm\u00f8lleparken ble besluttet bygd, ble ikke samene nevnt med ett ord, sier Maja, og i det som ofte omtales som \u00abuber\u00f8rte omr\u00e5der\u00bb, har samer virket i hundrevis av \u00e5r.", "- Som kulturb\u00e6rer er reindrifta enda viktigere for oss s\u00f8rsamer enn den er for samer i nord, men det er fortsatt mange som ikke vet at det er reindrift i omr\u00e5dene rundt Trondheim. Det hadde v\u00e6rt fint om vi snart slapp \u00e5 minne andre om at vi eksisterer.", "Maja sier hun kan bli sint, men at det sjelden synes p\u00e5 henne.", "N\u00e5 sitter hun og smiler p\u00e5 Aajege, et s\u00f8rsamisk spr\u00e5k- og kompetansesenter p\u00e5 R\u00f8ros som arbeider med samisk spr\u00e5k, kultur og tradisjonskunnskap. Et tilsvarende senter finnes ogs\u00e5 i Sn\u00e5sa, hvor Maja i fjor jobbet som l\u00e6rer ved den s\u00f8rsamiske barneskolen. Men Maja er ogs\u00e5 reindriftssame med egne dyr i flokken til familien hjemme.", "Reindrifta best\u00e5r av flere sesonger, forklarer hun. Kalvemerking i juli. H\u00f8stslakt i oktober. Vinterslakt og telling rundt januar. Alt avhengig av v\u00e6r og f\u00f8re. Og mellom sesongene gjetes flokken fra beite til beite.", "F\u00f8rste gang vi traff Maja, var under vintersamlinga i mars hvor tre familier, til sammen rundt tretti personer med venner og kj\u00e6rester, var samlet for \u00e5 drive dyrene til et gjerde ikke langt fra den lille bygda Sela p\u00e5 Fosen. De fleste kj\u00f8rte sn\u00f8skuter, men Maja gikk p\u00e5 ski. Det g\u00e5r fint, reinen p\u00e5 Fosen er ikke s\u00e5 vill av seg, sa Maja.", "I slutten av oktober m\u00f8tte vi henne igjen under h\u00f8stslakta, en times tid med bil og sn\u00f8skuter fra Verrastranda:", "En sur vind bl\u00e5ser over barfrosten i det slakke terrenget, og et innleid helikopter hjelper til med \u00e5 samle rein som har spredt seg i l\u00f8pet av natta. Helikopter er vanlig under h\u00f8stsamlinga. Reindriftssamene har tatt i bruk ny teknologi, og ved bruk av radiomerking og GPS kan de p\u00e5 pcen f\u00f8lge dyrenes vandring.", "P\u00e5 vinteren brukes sn\u00f8skuter og p\u00e5 sommeren crossykler, men Maja foretrekker \u00e5 g\u00e5, sier hun, og sammen med kj\u00e6resten Laara g\u00e5r hun opp p\u00e5 en h\u00f8yde for \u00e5 sjekke hvordan flokken beveger seg.", "Den yngste i arbeidslaget er tre \u00e5r, den eldste 67, og alle har oppgaver med \u00e5 ordne gjerder og lede flokken sakte, men sikkert til en innhegning hvor dyrene l\u00f8per rundt og rundt mot sola. Alltid mot sola. Ingen vet hvorfor, bare p\u00e5 Varangerhalv\u00f8ya l\u00f8per reinen i motsatt retning.", "I gjerdet h\u00f8res hese grynt fra kalvene som kaller p\u00e5 sine m\u00f8dre, mens presise kast med lassoen fanger dyr som skal merkes eller slaktes. Alt som barn f\u00e5r familiemedlemmene egne dyr og et eget merke som er arvet fra eldre slektninger. Merket, som skj\u00e6res inn i \u00f8rene p\u00e5 reinen, er noe av det viktigste en reineier har. I godt lys kan Maja kjenne igjen merket sitt p\u00e5 over femti meters avstand.", "Med lassoen henter Maja ut en \u00abmatrein\u00bb. Hun hugger en \u00abnejpie\u00bb, en buet kniv, inn i dyrets nakke og tapper det for blod f\u00f8r hun skj\u00e6rer ut hjerte og tunge. Senere kommer slaktebilen som slakter rein som skal selges.", "Nesten alt p\u00e5 reinen benyttes. Kj\u00f8ttet, skinnet, hornene. Innmat, margbein, blod. Hodene leveres til en slektning som bruker dem til \u00e5 lage \u00absmalahove\u00bb.", "Maja hadde knapt begynt p\u00e5 skolen da hun slaktet sin f\u00f8rste rein, det var en naturlig del av det \u00e5 l\u00e6re, sier hun, og ikke noe hun tenkte p\u00e5 som spesielt f\u00f8r hun for noen dager siden leste om foreldre p\u00e5 Steinkjer som reagerte p\u00e5 at barnehageunger hadde v\u00e6rt vitne til reinslakt. Egentlig var det en fin nyhet, smiler Maja, da oppdaget flere at det faktisk er reindriftssamer i deres eget n\u00e6romr\u00e5de.", "- Etter den siste h\u00f8stslakta tok jeg ferja over fjorden, og sliten og svett etter mange dager p\u00e5 fjellet ble jeg sittende og lure p\u00e5 om folk i byen egentlig vet hva vi driver p\u00e5 med oppe p\u00e5 fjellet, rett p\u00e5 andre siden av fjorden.", "- Men hva er det \u00e5 v\u00e6re same?", "- Svaret er avhengig av hvem du sp\u00f8r, men for meg er det reindrifta som er den viktigste identitetsmark\u00f8ren.", "Maja sier hun har lyst til \u00e5 ta over driftsenheten n\u00e5r faren en gang gir seg, men det er ikke bestemt hvem av de tre s\u00f8sknene som skal drive videre.", "- Rein er noe jeg alltid har holdt p\u00e5 med, \u00e5 v\u00e6re ute i naturen, se til flokken, leve av naturen og klare meg selv, er en naturlig del av meg.", "Maja snakker om den frihetsf\u00f8lelsen mange har kvittet seg med: \u00c5 kunne stikke til fjells og ikke ha noe du m\u00e5 gj\u00f8re, bortsett fra at du i dag skal fiske deg en fisk, eller at du skal vaske deg. Denne frihetsf\u00f8lelsen er ogs\u00e5 en del av den samiske tenkem\u00e5ten, sier hun. Hun kaller det en indre ro som er litt vanskelig \u00e5 forklare. Og s\u00e5 er det dette med \u00e5 v\u00e6re en del av noe st\u00f8rre, en kultur som har eksistert i flere hundre \u00e5r.", "- Men hvorfor er det viktig \u00e5 videref\u00f8re den samiske kulturen i et moderne samfunn?", "- Det er mye viktig som ligger i den samiske kulturen. Kunnskapen om natur, mat, levem\u00e5te, h\u00e5ndverk, spr\u00e5k og reindrift. For meg handler det om \u00e5 ta vare p\u00e5 det som er meg, min egen identitet, og det er fint \u00e5 tenke at ungene mine kan f\u00e5 den samme oppveksten som jeg selv hadde.", "Hjemme p\u00e5 hybelen p\u00e5 R\u00f8ros syr Maja p\u00e5 en ny gapta, en burgunder kofte med gr\u00f8nne, r\u00f8de og gule b\u00e5nd. Det gule b\u00e5ndet, mellom det r\u00f8de og gr\u00f8nne, viser at hun kommer fra Fosen.", "Tidligere var det mange som kviet seg for \u00e5 vise at de var samer, men Maja kjenner ingen ungdommer som i dag kvier seg for det samme.", "- Det viser at kampen for rettferdighet har nyttet.", "- Stolt?", "- Ja. Men s\u00e5 er jeg ogs\u00e5 trygg p\u00e5 min egen identitet.", "Det s\u00f8rsamiske bosettingsomr\u00e5det i Norge strekker seg fra Saltfjellet i nord til Elg\u00e5 i Hedmark i s\u00f8r. Det finnes ingen sikre tall, men det ansl\u00e5s at det bor rundt 2000 s\u00f8rsamer p\u00e5 norsk og svensk side. Rundt 600 av dem behersker det s\u00f8rsamiske spr\u00e5ket.", "Ingen av Majas foreldre hadde s\u00f8rsamisk som morsm\u00e5l, men de brukte samiske ord og uttrykk n\u00e5r de jobbet med rein. P\u00e5 skolen hadde Maja noen timer hver uke i s\u00f8rsamisk.", "- Jeg har alltid \u00f8nsket \u00e5 snakke flytende samisk, og derfor studerte jeg s\u00f8rsamisk mens jeg gikk p\u00e5 l\u00e6rerskolen. For meg var det unaturlig \u00e5 bli l\u00e6rer uten \u00e5 kunne undervise i s\u00f8rsamisk.", "I fjor underviste hun p\u00e5 den s\u00f8rsamiske skolen i Sn\u00e5sa, hvor femten elever fra f\u00f8rste til sjuende klasse har en egen samisk l\u00e6replan. Sammen med den s\u00f8rsamiske skolen i Hattfjelldal, er denne skolen ekstremt viktig for \u00e5 bevare den s\u00f8rsamiske kulturen, mener Maja.", "- Der kan elevene h\u00f8re og prate s\u00f8rsamisk hver dag, de f\u00e5r oppl\u00e6ring i samisk kultur, har sin egen matrein, l\u00e6rer \u00e5 slakte, lager samisk mat, bygger gammer og l\u00e6rer samisk h\u00e5ndverk.", "Maja \u00f8nsker seg mer litteratur oversatt til s\u00f8rsamisk. Tenk om ungene kunne lest Harry Potter p\u00e5 sitt eget spr\u00e5k, sier hun. Det har hun selv savnet.", "Men akkurat n\u00e5 underviser hun Jenny-Kr\u00efhke i s\u00f8rsamisk, og Jenny-Kr\u00efhke snakker om sine slektninger som var med p\u00e5 det m\u00f8tet i Trondheim 6. februar for hundre \u00e5r siden, en dag som senere ble valgt som samenes nasjonaldag.", "Jenny-Kr\u00efhke forteller om tippoldefaren Daniel Mortenson som var redakt\u00f8r for den s\u00f8rsamiske avisen Waren Sardne, som hadde undertittelen \u00abUnderretning fra fjellet\u00bb. Avisen ble utgitt hver fjortende dag, hadde rundt 400 abonnenter og kom ut i til sammen \u00e5tte \u00e5r p\u00e5 begynnelsen av 1900-tallet. Mortenson var en samepolitisk organisator, aktivist og reindriftssame.", "- Det er interessant \u00e5 oppdage hva de gjorde p\u00e5 den tida for \u00e5 skape en bedre framtid for oss, sier Jenny-Kr\u00efhke. Selv har hun en dr\u00f8m om \u00e5 utdanne seg til jurist, bli en advokat som samer kan g\u00e5 til hvis de trenger hjelp. \u00c9n dag skal hun ogs\u00e5 ta over farens reinflokk.", "- Stolt?", "- Ja, jeg er litt stolt.", "- F\u00f8ler du deg samisk?", "- Jeg f\u00f8ler meg veldig samisk, jeg f\u00f8ler det sterkt.", "- Men hva er det \u00e5 v\u00e6re same?", "- Jeg f\u00f8ler det er spesielt, ja, jeg f\u00f8ler meg faktisk litt unik, vi lever jo et veldig spennende liv. Men her m\u00e5 du hjelpe meg, Maja!", "Maja: Det f\u00f8les kanskje som noe ekstra?", "Jenny-Kr\u00efhke: Ja, noe ekstra som bare er der, liksom. En slags berikelse i livet fordi jeg gj\u00f8r omtrent de samme tingene som mine forfedre gjorde. Vi har den samme n\u00e6ringsveien og bruker samme gaptah. Reinmerket mitt er ganske gammelt.", "Maja: \u00c5 v\u00e6re en del av noe stort som bringes videre?", "Jenny-Kr\u00efhke: Ja, det er et stort ansvar, men det f\u00f8les godt.", "Maja: Men dette med identitet er jo vanskelig \u00e5 sette ord p\u00e5 fordi vi ikke vet om noe annet.", "Jenny-Kr\u00efhke henter den s\u00f8rsamiske ordboka og sier s\u00f8rsamisk er et urgammelt spr\u00e5k, et naturrikt spr\u00e5k som hun f\u00f8ler er berikende.", "I den s\u00f8rsamiske ordboka er det nesten tre sider med forskjellige ord for reinsdyr, ord som beskriver reinens utseende, alder og hvordan den oppf\u00f8rer seg.", "Jenny-Kr\u00efhke ler og sier R\u00e5adtjohke er ordet for en rein som i hunger etter salt slikker i seg urin.", "I det siste har NRK sendt en serie hvor kjente norske artister l\u00e6rer \u00e5 joike. Det er kult, sier Jenny-Kr\u00efhke, at joiken kommer ut til alle. Selv joiker hun n\u00e5r hun er sammen med reinsdyrflokken.", "- Da f\u00f8ler jeg meg stolt og glad, men du m\u00e5 ikke bruke s\u00e5nn feit skrift n\u00e5r du skriver det i avisa, ler hun.", "- Hva tenker du om oss som ikke er samer?", "- At dere egentlig vet litt lite om oss samer. At dere tror at alle samer bor i nord, det er jo slik det blir framstilt, men mange samer bor jo i Trondheim og Oslo ogs\u00e5.", "- F\u00f8ler du deg mer samisk enn norsk?", "- Jeg f\u00f8ler meg veldig samisk. Og like mye norsk som andre nordmenn.", "I Karasjok og Kautokeino kan du snakke ditt samiske spr\u00e5k p\u00e5 skolen, p\u00e5 butikken, p\u00e5 biblioteket. Over alt. Slike steder har ikke s\u00f8rsamene, sier Maja, og derfor er det viktig med andre m\u00f8testeder for s\u00f8rsamiske ungdommer.", "Som festivalen Ankarede p\u00e5 svensk side, M\u00e1rkomeannu i Evenes, Tjaktjen Tj\u00e5anghkoe i Sn\u00e5sa og Raasten Raastah p\u00e5 R\u00f8ros.", "- Det er fint \u00e5 m\u00f8te ungdommer med samme bakgrunn, du kjenner et slags fellesskap, du slipper \u00e5 forklare alt, sier Maja.", "- De som var med p\u00e5 m\u00f8tet for hundre \u00e5r siden, satte i gang viktige prosesser som gj\u00f8r at vi har det bedre n\u00e5 enn f\u00f8r. Men vi m\u00e5 fortsette det gode arbeidet. Ikke stoppe, sier Maja.", "Sammen med de andre p\u00e5 Aajege tar hun med seg \u00e5tte s\u00f8rsamiske elever til Trondheim under jubileumsuka. Da skal det festes, sier hun, s\u00f8rsamene er kjent for den \u00abberyktede\u00bb sydisdansen.", "- Vi har v\u00e5r egen stil, en blanding av folkemusikk, joik og sving som er vanskelig \u00e5 forklare.", "- Den m\u00e5 oppleves?", "- Ja, og det blir mye sydisdans i Trondheim til uka. Samene nordfra mangler jo litt rytme, haha, og nordsamiske jenter blir lett sjarmert av s\u00f8rsamiske gutter. Men hvis du som same er p\u00e5 sjekker\u2019n og finner en attraktiv same, m\u00e5 du ringe hjem for \u00e5 finne ut om du er i slekt med den du har funnet. Det er jo ikke s\u00e5 mange av oss, haha.", "- Det kan jo finnes en og annen brukbar nordmann ogs\u00e5?", "- Ja, men det er lettere \u00e5 v\u00e6re sammen med noen som har samme bakgrunn, da slipper du \u00e5 begrunne, forklare og forsvare.", "Sier Maja.", "Som skal tilbake til hybelen sin p\u00e5 R\u00f8ros. Hvor hun skal hente en halvliter reinsdyrblod opp av fryser\u2019n.", "For \u00e5 lage blodpannekaker."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "288a1f1d75722b01bd7aaf89fee92bd90178964f3ddf64edd7177c169e89b517"}, {"field": "createtime", "value": "2017-02-04T11:29:00.000Z"}, {"field": "description", "value": "Maja Kristine J\u00e5ma f\u00f8ler hun er f\u00f8dt med et slags oppdrag. \u00c5 gj\u00f8re alt hun kan for \u00e5 ta vare p\u00e5 den s\u00f8rsamiske kulturen."}, {"field": "dominantimage", "value": "http://www.adressa.no/pluss/magasin/article14155105.ece/z61xki/ALTERNATES/w980-default/MAJA%2020161023-HHJ-28.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/fb34ca3f07192b976e02fa3aa6cf96927c3886a1.jpg?598d8768"}, {"field": "dominantthumbnaildimensions", "value": "300x169"}, {"field": "heading", "value": ["Mer enn seg selv -adressa.no", "Tr\u00e5ante 2017", "En truet n\u00e6ring", "P\u00e5 fjellet", "En samisk v\u00e6rem\u00e5te", "Minoritet i minoriteten", "I klasserommet", "Joik til alle", "Beryktet sydisdans"]}, {"field": "id", "value": "fb34ca3f07192b976e02fa3aa6cf96927c3886a1"}, {"field": "keyword", "value": ["Ukeadressa", "Tr\u00e5ante 2017", "samer", "Urfolk", "\u00c5ge Winge", "hovedreportasjen", "Maja Kristine J\u00e5ma", "Aajege", "Fosen", "S\u00f8rsamer"]}, {"field": "keywords", "value": "Ukeadressa,Tr\u00e5ante 2017,samer,Urfolk,\u00c5ge Winge,hovedreportasjen,Maja Kristine J\u00e5ma,Aajege,Fosen,S\u00f8rsamer"}, {"field": "kw-category", "value": ["pluss", "magasin"]}, {"field": "kw-concept", "value": ["s\u00f8rsamisk", "samisk spr\u00e5k", "samisk", "samisk kultur", "rein", "samer"]}, {"field": "kw-entity", "value": ["tr\u00e5ante 2017", "metodistkirken", "fosen", "europas", "laara", "waren sardne", "soptsesth", "saepmie", "verrastranda", "elg\u00e5", "saltfjellet", "sametinget", "alta kautokeino", "lappar", "trondheim og oslo", "sela", "tr\u00e5antesne", "karasjok og kautokeino", "unesco", "r\u00e5adtjohke", "aajege", "varangerhalv\u00f8ya", "kong harald", "underretning"]}, {"field": "kw-location", "value": ["sn\u00e5sa", "hedmark", "hattfjelldal", "r\u00f8ros", "trondheim", "steinkjer", "norge", "samer"]}, {"field": "kw-pageclass", "value": "article"}, {"field": "kw-person", "value": ["harry potter", "daniel mortenson", "jenny-kr\u00efhke bendiksen", "johan tir\u00e9n", "maja kristine j\u00e5ma"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14155105.ece/z61xki/ALTERNATES/w980-default/MAJA%2020161023-HHJ-28.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Mer enn seg selv"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/02/04/Mer-enn-seg-selv-14154993.ece"}, {"field": "pageclass", "value": ["article"]}, {"field": "publishtime", "value": "2017-02-04T11:06:35.000Z"}, {"field": "recs-articleid", "value": "14154993"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-02-04T11:06:35.000Z"}, {"field": "recs-rawtitle", "value": "Mer enn seg selv -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Maja Kristine J\u00e5ma f\u00f8ler hun er f\u00f8dt med et slags oppdrag. \u00c5 gj\u00f8re alt hun kan for \u00e5 ta vare p\u00e5 den s\u00f8rsamiske kulturen."}, {"field": "thumbnail", "value": "http://content-thumbnail.cxpublic.com/content/thumbnail200x150/fb34ca3f07192b976e02fa3aa6cf96927c3886a1.jpg?598d8768"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-11T10:31:04.000Z"}, {"field": "title", "value": "Maja bruker alt p\u00e5 reinen. Kj\u00f8ttet, skinnet, hornene. Innmat, margbein og blod. Hodene gir hun til en slektning."}, {"field": "url", "value": "http://www.adressa.no/pluss/magasin/2017/02/04/Mer-enn-seg-selv-14154993.ece"}, {"field": "urlhash", "value": "fb34ca3f07192b976e02fa3aa6cf96927c3886a1"}], "score": 0.7861126, "siteId": "9222270286501375973", "id": "fb34ca3f07192b976e02fa3aa6cf96927c3886a1"}

