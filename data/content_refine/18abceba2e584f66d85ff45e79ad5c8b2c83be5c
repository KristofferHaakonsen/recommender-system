{"fields": [{"field": "modifiedtime", "type": "time", "value": "2017-02-16T14:26:45.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Inge Five", "Ukeadressa", "\u00c5ge Winge", "Portrettet", "DeBank"]}, {"field": "author", "value": ["foto: terje visnes", "\u00e5ge winge"]}, {"field": "body", "value": ["Kall det gjerne \u00ab moderne banking\u00bb.", "Han humrer litt over sin egen formulering og reiser seg fra bordet med fruktfatet og de friske blomstene, under designerlampen laget av lapper med sm\u00e5 vise setninger - the truth is found between the lies - og ved kopien av en Mies Van Der Rohe-sjeselong med utsikt til et digert bukkehode oppe p\u00e5 veggen, trekker han den m\u00f8rke pologenseren ned over den litt skrinne kroppen og sier han egentlig er en enkel og beskjeden fyr.", "- Men du er stolt?", "- Det er klart jeg er stolt! Det er tross alt 99 \u00e5r siden det sist ble \u00e5pnet en ny bank her i byen!", "Inge Five, i sin tid en av landets r\u00e5este fondsmeglere, senere gr\u00fcnder, konsulent og investor, er mannen bak DeBank, et navn som falt ned i ham da han med en sigarillo foran peisen hjemme p\u00e5 Rosenborg feiret at 48 personer og bedrifter hadde skutt inn over 160 millioner kroner i kjernekapital.", "F\u00f8dt: 20. september 1958.", "Stilling: Administrerende direkt\u00f8r i DeBank.", "Sivil status: Gift med Nina Henriksen Five. Sammen har de fire barn. To barn fra tidligere ekteskap.", "Aktuell: Initiativtakeren bak DeBank som \u00e5pner sin virksomhet i februar.", "Utdannelse: Handelsh\u00f8yskolen i Oslo.", "Autorisert Fondsmegler.", "Verv: Styreleder i Trondheim kunstforening. Nestleder for Trondheim Kunstmuseum og Gr\u00e5m\u00f8lna.", "Karriere: Fiskernes Bank. Deretter Forretningsbanken (1981-85). Etablerte Orkla Finans (1985-87). Etablerte BN Forvaltning (1992-95). Etablerte Advent Software Europe (1997- 2002). Etablerte Arctic Energy Fund (2007-2009). Etablerte Execution i 2004, som er hans eget konsulentselskap. DeBank (2016-).", "H\u00f8rer p\u00e5: NRK P1.", "Ser p\u00e5: NRK. Black Adder og smale italienske og franske filmer.", "Kj\u00f8rer: Volvo XC90 2011-modell.", "Spiser: Italiensk i alle former.", "Drikker: Kaffe, v\u00f8rter\u00f8l, vann og vin.", "Det gj\u00f8r den nye banken i stand til \u00e5 l\u00e5ne ut rundt en milliard kroner til sm\u00e5 og mellomstore bedrifter som f\u00f8rst og fremst trenger cash og hjelp til administrativt hodebry, \u00abog ikke alle de andre un\u00f8dvendige produktene de store bankene fors\u00f8ker \u00e5 tvinge p\u00e5 en stakkars gr\u00fcnder\u00bb.", "Five har ikke tall p\u00e5 hvor mange ganger han det siste \u00e5ret har v\u00e5knet midt p\u00e5 natta, slengt p\u00e5 seg sl\u00e5broken og g\u00e5tt gjennom regnestykkene en gang til mens han har tenkt, \u00abdette kan da ikke stemme\u00bb. Hver gang har han lusket tilbake til senga med et smil, og kanskje tenkt at det ikke er s\u00e5 rart at direkt\u00f8ren i svenske Prioritet, en tilsvarende bank som hans egen, noterer avgitte klemmer i bankens \u00e5rsrapporter.", "Five selv leverer ikke klemmer til menn, \u00e5 m\u00f8te Five med utstrakte armer er det samme som \u00e5 skremme ham, men bankens kunder vil bli ivaretatt p\u00e5 alle tenkelige m\u00e5ter, forsikrer kollegaene, fordi Five er en mester p\u00e5 \u00e5 bygge team.", "Men det var ikke f\u00f8rst og fremst en potensiell bankdirekt\u00f8r de gamle kompisene s\u00e5 i den langh\u00e5rede gutten som vokste opp i en villa i Fagerheim all\u00e9 p\u00e5 Lade, med fire eldre s\u00f8sken og en hjemmev\u00e6rende mor, og en far som drev en liten elektrofabrikk som laget komponenter til jernbanen.", "Han var rappkjefta og hadde talent for fotball, men p\u00e5 skolen var Inge Five elendig i alle fag bortsett fra biologi og tegning, og ble satt i observasjonsklasse i \u00e5ttende.", "Hjemme var det mer tilgang p\u00e5 cash enn trygghet, sier han, og husker fortsatt kveldene hvor han i vinduet sammen med moren ventet p\u00e5 at faren skulle komme hjem. P\u00e5 farens ganglag kunne de tolke hvordan resten av kvelden skulle bli. Han husker morens fortvilelse, og den stillheten som var alt annet enn stillhet.", "- Det fattern drev med var en kollektiv avstraffelse av hele familien, og jeg stakk ofte av til venner p\u00e5 Lademoen eller i Korsvika, p\u00e5 fotballbanen eller i skauen. Jeg var nok en lonely rider, en som fartet mellom flere gjenger, men det var i fotballen jeg fant min faste gjeng.", "Nina Henriksen Five, ektefelle:", "- Inge er et rutinemenneske, han drar ikke p\u00e5 f\u00f8destua f\u00f8r han har dusjet og lest avisene. Han er et a-menneske og st\u00e5r gjerne tidlig opp for \u00e5 lage smoothie til hele familien. Han er et omsorgsmenneske som liker \u00e5 v\u00e6re sammen med familien, han sender oss tekstmeldinger og ringer oss hele tiden n\u00e5r han er ute p\u00e5 reiser. Du ber ikke Inge p\u00e5 kaffe, til det er han for rastl\u00f8s. Han blir irritert hvis folk bryter avtaler og er opptatt av rettferdighet. Utenfor familien er han ganske privat. Men har du f\u00f8rst blitt venn med Inge, har du en venn for resten av livet. Han blir lett rastl\u00f8s og er en bedre fyr n\u00e5r han har mye \u00e5 gj\u00f8re. Han p\u00e5st\u00e5r han er et friluftsmenneske og har fylt garasjen med tur- og fiskeutstyr, men det er sjelden han bruker det.", "Inge var fjorten og gikk i niende da faren d\u00f8de av total organsvikt femti \u00e5r gammel. Noen dager senere tok han trikken inn mot byen sammen med noen kamerater, med en plan om \u00e5 handle hasj for f\u00f8rste gang.", "Det var februar, det var svinekaldt, og utenfor TMV-porten sto en kompis de kalte \u00abSilda\u00bb, og fra trikkevinduet s\u00e5 Inge de bl\u00e5frosne fingrene som fors\u00f8kte \u00e5 rulle en r\u00f8yk.", "- Til da var det ingen som hadde korrigert meg. Det var ingen sjekk. Men der og da inne p\u00e5 trikken, det er i alle fall slik jeg husker det, gikk det opp for meg at jeg hadde ansvar for mitt eget liv.", "Inge hoppet av trikken og dro tilbake til Lade. Han begynte \u00e5 lese Duun og Bojer, b\u00f8ker som sto i hyllene hjemme, men som ingen i familien hadde r\u00f8rt. Kompisene som dro inn til byen den dagen, er alle sammen d\u00f8de, sier han. Den siste d\u00f8de n\u00e5 i h\u00f8st.", "- S\u00e5 meldte jeg meg opp til tiende klasse, men det var jo ikke alle som hadde trua p\u00e5 meg. Jeg husker r\u00e5dgiveren p\u00e5 Lademoen skole, en nasal nordlending med briller og m\u00e5ne, som knitret en nedverdigende latter da jeg bestilte h\u00f8yeste plan i alle fag.", "Han begynte \u00e5 pugge. Fikk en retning p\u00e5 livet, sier han. Fikk toppkarakterer i matte, tysk, engelsk og norsk. Han begynte p\u00e5 Trondheim \u00d8konomiske Gymnas, ble valgt til bl\u00e5russpresident i 1978, og traff Janne som skulle bli hans f\u00f8rste kone.", "De dro til Oslo hvor Inge studerte \u00f8konomi p\u00e5 Handelsh\u00f8yskolen BI. Han fulgte r\u00e5det fra konas onkel, forretningsmannen og politikeren Leon Bodd, om \u00e5 satse p\u00e5 en karriere innen aksjehandel.", "Five ble en av landets yngste autoriserte fondsmeglere. Han gjorde det bra. Ble lagt merke til. Og under den verste jappetida p\u00e5 \u00e5ttitallet satt han som sjef p\u00e5 meglerbordet til Orkla Finans i Oslo.", "- Innerst inne klarte jeg aldri \u00e5 f\u00e5 et naturlig forhold til det der, for meg var det absurd \u00e5 si til en kunde at han burde kj\u00f8pe, mens jeg til en annen sa han burde selge. Hva var det for r\u00e5dgiving, liksom. Men jappetida var jo uansett en slags fest, da, i den forstand at det var mye champagne og h\u00f8y sigarf\u00f8ring. Mange kontrakter og dealer ble skrevet p\u00e5 servietter sent p\u00e5 natta, gjerne p\u00e5 Theatercaf\u00e9en eller p\u00e5 utestedet Barock hvor de mest vulg\u00e6re handlet champagne til ti tusen kroner flaska og fikk en plakett p\u00e5 veggen. Sett i ettertid var det helt toillat. Det var jo s\u00e5 j\u00e6vlig harry!", "Rune Nilson, nabo og kompis:", "- Inge er en redelig fyr som bryr seg om andre, og derfor stemmer det ikke at han har f\u00e5 venner, som han sj\u00f8l hevder. Hver sommer fyller han opp det enorme plastbassenget i hagen, og alle ungene i nabolaget er velkommen. Voksne ogs\u00e5. Han gir klare beskjeder, men er lydh\u00f8r og \u00e5pen for at folk kan mene andre ting. Han er opptatt av det som vokser i hagen, har gr\u00f8nne fingre og lager sin egen te. Han har et kjempeprosjekt med en italienskinspirert uteplass som skal gro igjen av en kjempeslyngplante. Men n\u00e5r reisverket begynner \u00e5 sige, ber han om hjelp. Han er en rastl\u00f8s type som m\u00e5 se resultater. Inge mener alvor med alt og er ekstremt bra p\u00e5 kj\u00f8kkenet.", "Inge og kona flyttet tilbake til Trondheim hvor han ble ansvarlig for alle investeringene i Forenede Forsikring, senere fikk han lederjobber med ansvar for investeringer i BN Bank og Fokus. Det var en periode i livet hvor han i ettertid har vanskelig for \u00e5 skille \u00e5rene fra hverandre. Stort sett var han p\u00e5 jobb. Mye kundepleie. Sene kvelder. S\u00e5 kom finanskrisa. Renta steg. Skilsmissen. Huset p\u00e5 Charlottenlund som m\u00e5tte selges.", "- Noen ganger kommer det snikende ting bakfra, opplevelser du har tatt med deg som en knyttneve, men som du ikke reflekterer over f\u00f8r du blir eldre. Mye i den der meglerverdenen var en stor krasj for meg, det er et system hvor du til en viss grad er med p\u00e5 \u00e5 skape noe, men hvor \u00e9n blir rik og en annen blir fl\u00e5dd. B\u00f8rsen er jo en slags fuel for noen, den m\u00e5 jo v\u00e6re der, men \u00e5 jobbe i det maskineriet fant jeg selv ingen mening i.", "- P\u00e5 et tidspunkt fikk du hjelp av en psykolog du kjenner for \u00e5 komme p\u00e5 plass. Hva l\u00e6rte du av den smellen?", "- At jeg er mye mer gr\u00fcnder enn en meglertype. At jeg skulle gj\u00f8re noe helt annet.", "Five kj\u00f8pte salgsrettighetene til amerikanske Advent i Skandinavia, et IT-selskap som lagde produkter som gjorde portef\u00f8ljeforvaltere i stand til \u00e5 m\u00e5le verdien av kundenes verdipapirer p\u00e5 sekundet, noe som ga dem et enormt forsprang. Five kaller tiden i Advent for en fantastisk reise, f\u00f8rst og fremst p\u00e5 grunn av en bedriftskultur som tok vare p\u00e5 ansatte, sier han.", "- Du kan ha s\u00e5 mye penger du bare vil, men du f\u00e5r ikke til noe stort hvis du ikke klarer \u00e5 holde p\u00e5 de gode folkene.", "- Hvordan?", "- Gjennom \u00e5 se dem, snakke med dem og bel\u00f8nne dem. Dine ansatte skal glede seg til \u00e5 g\u00e5 p\u00e5 jobb, og da m\u00e5 du gi dem trygghet ved \u00e5 bygge en kultur hvor det er lov til \u00e5 v\u00e6re svak. Ingen er t\u00f8ff i trynet hver dag, det kommer dager hvor kona eller mannen din g\u00e5r fra deg, hvor ungene er sjuke eller whatever. Trenger du to m\u00e5neder fri, s\u00e5 for guds skyld ta to m\u00e5neder fri, bare du leverer det som forventes ved slutten av \u00e5ret. Dra hjem, ungen din er jo sjuk! Du har en b\u00e6rbar pc, du kan g\u00e5 inn p\u00e5 systemene hjemmefra.", "Five g\u00e5r p\u00e5 kj\u00f8kkenet for \u00e5 kverne kaffe, kj\u00f8kkenet er hans tempel, sier han, der har han b\u00e5de gass og induksjon og to oppvaskmaskiner.", "P\u00e5 benken ligger \u00abS\u00f8lvskjeen\u00bb, kokeboken med et par tusen italienske oppskrifter.  I hagen st\u00e5r urtekassen hvor han dyrker alle urter som er mulig \u00e5 dyrke her hjemme. Selv p\u00e5 vinteren kan du se Five henge over kullgrillen, mens gjestene sitter innend\u00f8rs med et glass vin. S\u00e5 g\u00e5r han inn for \u00e5 servere f\u00f8r han smyger seg i seng like over midnatt.", "- Vennene dine kaller det \u00ab\u00e5 ta en Five\u00bb.", "- Jeg er det eneste a-mennesket i familien og vet at morgenen blir min alene. Jeg er oppe f\u00f8r klokka seks, fyrer i peisen, vekker ungene, sm\u00f8rer mat, lager matpakker, dusjer og lager kaffe f\u00f8r Nina f\u00e5r ungene p\u00e5 skole og barnehage. Jeg er p\u00e5 jobben halv ni, alltid halv ni, men f\u00f8r det har jeg lest Finansavisen, Adresseavisen, Dagens N\u00e6ringsliv og Klassekampen.", "- Ikke mange bankdirekt\u00f8rer som leser Klassekampen?", "- Nei, men det burde de gj\u00f8re, det er en fantastisk avis som gir helt andre perspektiver p\u00e5 verden.", "- Sosialist?", "- Er ikke alle nordmenn sosialister?", "- Sosialdemokrater, mener du?", "- Ja, den sosialdemokratiske grunntanken ligger i de fleste nordmenn: \u00c5 ta vare p\u00e5 dem som faller utenfor, en sterk velferdsstat er kanskje det beste med Norge. Men samtidig m\u00e5 vi selvf\u00f8lgelig stille krav.", "- Hva stemmer du?", "- Jeg har nesten alltid stemt Venstre, men n\u00e5 vil jeg nok stemme H\u00f8yre p\u00e5 grunn av skolepolitikken. Egentlig kunne jeg vel stemt nesten hva som helst, jeg er jo s\u00e5 enig med mange, og uenig med like mange. Men noe m\u00e5 jeg jo stemme.", "- Du er opptatt av \u00e5 dele overskudd og eierandeler med dine ansatte?", "- Det siste halvannet \u00e5ret har jeg jobbet d\u00f8gnet rundt for \u00e5 f\u00e5 til denne banken, og jeg kunne stappet alle tegningsrettighetene i min egen lomme, slik ledelsen i mange bedrifter gj\u00f8r. Men jeg har gitt fra meg nesten halvparten til mine ansatte, og det synes jeg er helt p\u00e5 sin plass.", "- For mange gjerrige eiere?", "- Altfor mange. Folk er altfor glad i penger, vettu, og mindre glad i prosessen med \u00e5 skape. Det gir meg ingenting \u00e5 ha mer penger enn jeg trenger til \u00e5 betale hus, bil, barnehage, str\u00f8m, b\u00f8ker, kunne g\u00e5 i teateret og kj\u00f8pe den maten jeg \u00f8nsker meg. Jeg f\u00e5r kun \u00e9n gaffel inn i kjeften, jeg f\u00e5r ikke inn fem gafler. Det viktigste for meg er at vi er samfunnsnyttige, ikke bare at vi skal tjene mye penger. Hvis du kun fokuserer p\u00e5 \u00e5 bli rik, er du d\u00f8mt til p\u00e5 tape.", "Inge Five har i flere perioder levd et litt rocka liv p\u00e5 byen. Som IT-direkt\u00f8r var han singel, spilte golf, kj\u00f8rte Saab kabriolet og stilte seg til disposisjon for unge kunstnere som trengte en modell.", "En kveld rundt \u00e5rtusenskiftet g\u00e5r han bort til en ung kvinne p\u00e5 utestedet Dali, hvor han var styreformann. Han starter ikke en samtale med henne, han sier ikke engang hva han heter, men b\u00f8yer seg ned og sier han har lagt merke til henne fordi hun er s\u00e5 vakker. S\u00e5 g\u00e5r han.", "Et \u00e5r senere flytter den samme kvinnen tilfeldigvis inn i leiligheten rett over ham i oppgangen p\u00e5 Bakklandet. De prater litt. M\u00f8tes p\u00e5 en fest. Og en natt skjer det.", "Hun p\u00e5st\u00e5r Five hadde satt d\u00f8ra p\u00e5 vidt gap som en slags invitt da hun kom hjem fra et nachspiel. Hun g\u00e5r inn og legger seg i senga sammen med ham.", "- Hallo, jeg var f\u00f8rtito og hun var tjuefem, det var en sjokkopplevelse!", "Ni m\u00e5neder senere kommer deres f\u00f8rste datter. Og senere kommer tre til.", "- Din kone er, i tillegg til \u00e5 v\u00e6re kunstfotograf, ogs\u00e5 utdannet kj\u00e6rlighetspedagog. Hun visste hva hun drev med?", "- Ja, og for ei fantastisk dame! Nina har gjort meg til en mye bedre person p\u00e5 s\u00e5 mange omr\u00e5der. Vi krangler s\u00e5 busta fyker, men det g\u00e5r fort over, antagelig fordi vi deler de samme verdiene. Men p\u00e5 det jevne er hun mye mer til stede enn meg, mer n\u00e6r. Hvis noen har problemer, s\u00e5 er jeg der, men hun er jo der hele tida. Og n\u00e5r jeg g\u00e5r inn i bobla med jobb og s\u00e5nn, s\u00e5 tar hun alt. Jeg tror ikke jeg har v\u00e6rt p\u00e5 en eneste foreldresamtale p\u00e5 skolen, det blir for mye prat for min del.", "- Hun beskriver likevel ditt forholdet til ungene som veldig n\u00e6rt?", "- \u00c5 ja, vi er n\u00e6r ja, veldig n\u00e6r.", "- Og du er engstelig?", "- Ja, det er et poeng, jeg er hele tiden engstelig for livene deres fram i tid. Det er en svakhet med meg det der, jeg lever ikke i nuet. Akkurat n\u00e5 lever jeg i 2020 og alle bekymringene som det medf\u00f8rer. Det ligger i min natur \u00e5 v\u00e6re engstelig. Jeg kj\u00f8pte en kano og tok ungene med ut p\u00e5 vannet, men de ble dritredde fordi jeg selv var s\u00e5 skitnerv\u00f8s. N\u00e5 har jeg forresten lagt den kanoen p\u00e5 Jonsvatnet hvor jeg h\u00e5per den blir stj\u00e6lt og at noen finner glede i den.", "- Du beskrives ogs\u00e5 som en risikovillig type?", "- Ja, og det er helt parallelt med det \u00e5 v\u00e6re forsiktig. Jeg kalkulerer, tar alle mulige forholdsregler, og derfor kan jeg ogs\u00e5 ta risiko. Men jeg hopper ikke i fallskjerm!", "For tre \u00e5r siden laget Five utstillingen \u00abOne Day\u00bb sammen med sin kone, kunstfotografen. Hun intervjuet og fotograferte fem medlemmer av FC Veita, rusmisbrukerne, og Five laget sm\u00e5 tekster hvor han tolket deres fortellinger. Bildene og tekstene ble hengt opp p\u00e5 utestedet S\u00f8strene Karlsen p\u00e5 valentinsdagen, og der m\u00f8tte Five flere av spillerne p\u00e5 FC Veita.", "- En av dem sa han f\u00f8lte seg en halv meter h\u00f8y da han kom, og tre meter h\u00f8y da han dro. Det handler igjen om det \u00e5 bli sett.", "- Hva gjorde med deg?", "- Jeg ble igjen minnet om at folk er folk, og at verdien av mennesker ikke kan m\u00e5les i penger. For meg handler det om at vi p\u00e5 en eller annen m\u00e5te m\u00e5 ta vare p\u00e5 alle de som faller utenfor, vel \u00e5 merke de som vil ha hjelp.", "Elin Pedersen, venninne og tidligere kollega:", "- Inge er en av de rauseste og snilleste personene jeg kjenner. Han bryr seg, om sine kj\u00e6re og n\u00e6re, om sine ansatte, om mannen i gata og barna i Afrika. Som forretningsmann er han veldig god p\u00e5 \u00e5 sette sammen et godt lag med de riktige folkene, han er en menneskekjenner som ser hvem du er. Han er ikke en fyr som n\u00f8dvendigvis liker \u00e5 v\u00e6re i hovedrollen, men sitter helst i bakgrunnen og regisserer. Har masse guts, og er enormt viljesterk. Alle egenskaper som sitter i gr\u00fcnder-genet. Enten du koker kaffe eller er selskapets superstrateg, blir du behandlet likt av Inge. Han stoler p\u00e5 at du leverer og gir mye frihet. Han har stor autoritet, uten \u00e5 v\u00e6re en autorit\u00e6r type. Inge vet hva han vil og kaster ikke bort tiden p\u00e5 tomprat. Han er derfor ikke spesielt god p\u00e5 small-talk, men flink til \u00e5 lytte, for s\u00e5 \u00e5 v\u00e6re \u00e6rlig og direkte. Inge sier det du trenger \u00e5 h\u00f8re, ikke det han tror du vil h\u00f8re. Men det kommer alltid fra hjertet. Etter at han traff Nina har han blitt mykere i kantene, og enda mer av den gode, varme Inge. Han bor p\u00e5 kj\u00f8kkenet og legger resultatene ut p\u00e5 Instagram. Til glede og forargelse for oss som ikke er der.", "Nina har p\u00e5virket den kreative greia i ham, sier han. Han skriver mye. Historier fra sin egen barndom. Om de som havnet p\u00e5 kj\u00f8ret. Om de to guttene som ble tatt p\u00e5 fersken da de klinte. Om kompisene p\u00e5 Lademoen som hadde fedre som gikk m\u00f8kkete og forfylla rundt i sine hullete singleter, som figurer i en Charles Bukowski-roman, i en leilighet hvor m\u00f8blene var laget av appelsinkasser fylt med metalltr\u00e5der og vatt.", "Han har noen uferdige manus liggende, sier han, og for artighet s\u00f8kte han om plass p\u00e5 Skrivekunstakademiet. Og han kom inn. Kanskje blir han forfatter en dag, sier han, hvem vet.", "Han leser mye, alltid flere b\u00f8ker p\u00e5 en gang, og elsker de tredimensjonale fortellingene til nobelprisvinneren Mario Vargas Llosa.", "- Historiene m\u00e5 treffe meg i mellomgulvet, jeg m\u00e5 kjenne lukta og h\u00f8re lydene. Falkberget er stor, hans b\u00f8ker har jeg lest seks-sju ganger, om et samfunn som tar deg hvis du er en s\u00e6ring. Armoda.", "- Du s\u00e5 Liv Ullmann naken da hun spilte An-Magrit p\u00e5 R\u00f8ros?", "-Haha, ja. Familien var p\u00e5 p\u00e5sketur med fiffen p\u00e5 R\u00f8ros Turisthotell i 1968, og p\u00e5 et av rommene skiftet Liv Ullmann bak noen lette flanellsgardiner som blafret s\u00e5 mye at de hadde pakket femkroner nederst i bretten for \u00e5 holde dem nede. Og de femmerne pirket jeg ut for \u00e5 skaffe meg sjokolade. Men den gangen var jeg jo mye mer opptatt av penger enn av nakne kvinnekropper.", "Som leder av Kunstforeninga pr\u00f8vde Five \u00e5 f\u00e5 Liv Ullmann til et arrangement, og derfor sendte han en e-post til henne hvor han minte henne om den episoden p\u00e5 R\u00f8ros.", "- Jeg fikk et morsomt svar om at hun husket hva som skjedde, men hun husket ikke meg, haha.", "Five er mer opptatt av kultur enn av sport, sier han,  selv om han i flere \u00e5r ledet kontrollkomiteen i Rosenborg. Som ung var han en talentfull spiller. Han ble tatt ut til a-stallen i Rosenborg, men m\u00e5tte gi seg p\u00e5 grunn av en kneskade. Five er s\u00e5 jovial at han kan bevege seg i alle leire, sier de som kjenner han. Han er ogs\u00e5 medlem av Harmonien, en selskapsklubb med rundt 350 snobbete menn, med en snittformue p\u00e5 13 millioner kroner.", "- N\u00e5 tar du en antagelse som er feil, at det er en klubb for rike, snobbete folk ...", "- Kun menn!", "- Ja, sorry, menn. Men det er interessante folk du m\u00f8ter der, alts\u00e5, det er leger, prester, selvstendig n\u00e6ringsdrivende, forskere, og det er mange bra foredrag ...", "- Da hadde det jo v\u00e6rt fint om kvinner ogs\u00e5 kunne deltatt?", "- Mener du at Harmonien skal v\u00e6re \u00e5pen for kvinner? Hva skal jeg si, her det jo ingen gode argumenter, men jeg liker det bare. Liker \u00e5 dra dit, spise, ta et glass vin, jabbe skit.", "- Ligger det fortsatt pornoblader under bordene der?", "- Playboy, mener du? Nei, det var f\u00f8r, n\u00e5 er det kun aviser som Dagens N\u00e6ringsliv og s\u00e5nne blader. Men dette har jo med tradisjoner \u00e5 gj\u00f8re.", "- Du hegner om tradisjoner, da noen kludret med julesangtekstene, kom du med \u00abdrapstrusler\u00bb p\u00e5 Facebook?", "- Nei, drapstrusler var det ikke! Men, alts\u00e5, jeg har ikke noen kristen tro, men jeg g\u00e5r i kirka p\u00e5 julaften og tenner lys med ungene fordi det er tradisjon, og dessuten er det mange gode verdier om nestekj\u00e6rlighet og s\u00e5nne ting i v\u00e5r folkekirkelige tro. Og n\u00e5r noen mener vi skal nynne \u00abDeilig er jorden\u00bb, hva faen er det for noe da! Nei, \u00abDeilig er jorden\u00bb skal jeg synge fordi jeg har sunget den siden jeg var guttunge. Min st\u00f8rste dr\u00f8m er forresten \u00e5 f\u00e5 holde preken i V\u00e5r Frue kirke, da vil fiffen komme og da skal de f\u00e5 h\u00f8re at \u00abn\u00e5r pengene i kisten klinger, sjelen ut av ilden springer\u00bb.", "Vi m\u00e5 hegne om det vi har, sier Five, men samtidig \u00f8nske de som kommer fra andre kulturer velkommen. For han er det en selvsagt ting \u00e5 \u00e5pne d\u00f8ra for de som kommer hit p\u00e5 grunn av krig og n\u00f8d.", "- Men hvordan var det egentlig med den d\u00f8ra hjemme hos deg selv, da hun kom midt p\u00e5 natta?", "- Det var ingen invitt. Det var et innbrudd!", "- Skjebnen?", "- Ja, det kan du ogs\u00e5 si."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "3a07126038a6abcfc319a033f7a591c30f03423e6cc38106e6be1a8bc29d4b85"}, {"field": "createtime", "value": "2017-01-14T12:40:06.000Z"}, {"field": "description", "value": "P\u00e5 skolen hadde han d\u00e5rligste karakterer i nesten alle fag. S\u00e5 skjedde det noe. N\u00e5 \u00e5pner Inge Five ny bank i Trondheim - som den f\u00f8rste p\u00e5 99 \u00e5r."}, {"field": "dominantimage", "value": "http://www.adressa.no/incoming/article14074967.ece/scqbyu/ALTERNATES/w980-default/doc6t64qk2znd3uv25e3fd.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/18abceba2e584f66d85ff45e79ad5c8b2c83be5c.jpg?5974d04a"}, {"field": "dominantthumbnaildimensions", "value": "300x169"}, {"field": "heading", "value": ["Fives vei til banken -adressa.no", "Aldri i klem", "Cash og utrygghet", "P\u00e5 topp i jappetida", "\u00c5 ta vare p\u00e5 folk", "Kj\u00e6rlighetspedagogen", "G\u00e5r inn hos alle", "S\u00e5 Ullmann naken", "RBK og Harmonien"]}, {"field": "id", "value": "18abceba2e584f66d85ff45e79ad5c8b2c83be5c"}, {"field": "keyword", "value": ["Inge Five", "Ukeadressa", "\u00c5ge Winge", "Portrettet", "DeBank"]}, {"field": "keywords", "value": "Inge Five,Ukeadressa,\u00c5ge Winge,Portrettet,DeBank"}, {"field": "kw-category", "value": ["pluss", "magasin"]}, {"field": "kw-company", "value": ["handelsh\u00f8yskolen bi", "dagens n\u00e6ringsliv", "lade", "finansavisen", "facebook", "saab", "instagram"]}, {"field": "kw-concept", "value": ["stemt", "autorisert fondsmegler", "tida", "menn", "dag", "sent", "ung", "m\u00e5neder fri", "glass vin", "bank", "familien", "jobb", "lagt merke", "venn", "liv", "hjem", "penger", "faller utenfor", "millioner kroner", "dine ansatte"]}, {"field": "kw-entity", "value": ["bakklandet", "forretningsbanken", "skandinavia", "one day", "black adder", "skrivekunstakademiet", "orkla finans", "janne", "r\u00f8ros turisthotell", "arctic energy fund", "bank og fokus", "bank", "fagerheim", "silda", "debank", "five", "kunstforeninga", "rosenborg", "duun og bojer", "execution", "prioritet", "lademoen", "barock", "an-magrit", "deilig", "forenede forsikring", "forvaltning", "veita", "k. black adder", "harmonien", "korsvika", "klassekampen", "h\u00f8yre", "mies van der rohe", "jonsvatnet", "trondheim \u00f8konomiske gymnas", "advent software europe", "adresseavisen", "dagens n\u00e6ringsliv og klassekampen", "fondsmegler"]}, {"field": "kw-location", "value": ["afrika", "oslo", "dali", "norge", "charlottenlund"]}, {"field": "kw-pageclass", "value": "article"}, {"field": "kw-person", "value": ["charles bukowski", "mario vargas llosa", "s\u00f8strene karlsen", "liv ullmann", "nina henriksen five", "rune nilson", "leon bodd", "elin pedersen", "inge five"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article14074967.ece/scqbyu/ALTERNATES/w980-default/doc6t64qk2znd3uv25e3fd.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Fives vei til banken"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/01/14/Fives-vei-til-banken-14051471.ece"}, {"field": "pageclass", "value": ["article"]}, {"field": "publishtime", "value": "2017-01-14T12:33:47.000Z"}, {"field": "recs-articleid", "value": "14051471"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-01-14T12:33:47.000Z"}, {"field": "recs-rawtitle", "value": "Fives vei til banken -adressa.no"}, {"field": "recs-recommendable", "value": "false"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "P\u00e5 skolen hadde han d\u00e5rligste karakterer i nesten alle fag. S\u00e5 skjedde det noe. N\u00e5 \u00e5pner Inge Five ny bank i Trondheim - som den f\u00f8rste p\u00e5 99 \u00e5r."}, {"field": "thumbnail", "value": "http://content-thumbnail.cxpublic.com/content/thumbnail200x150/18abceba2e584f66d85ff45e79ad5c8b2c83be5c.jpg?5974d04a"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-23T16:35:22.000Z"}, {"field": "title", "value": "Banksjefen glemmer ikke synet av en naken Liv Ullmann"}, {"field": "url", "value": "http://www.adressa.no/pluss/magasin/2017/01/14/Fives-vei-til-banken-14051471.ece"}, {"field": "urlhash", "value": "18abceba2e584f66d85ff45e79ad5c8b2c83be5c"}], "score": 0.3511241, "siteId": "9222270286501375973", "id": "18abceba2e584f66d85ff45e79ad5c8b2c83be5c"}

