{"fields": [{"field": "modifiedtime", "type": "time", "value": "2016-08-04T12:17:59.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "\u00c5ge Winge", "Portrettet", "Lierne", "Lierne Bakeri", "Dr\u00f8mmefabrikken", "john helge inderdal"]}, {"field": "author", "value": "\u00e5ge winge"}, {"field": "body", "value": ["Jeg ble tidlig kalt for en tvert. Du vet hva hva \u00abtvert\u00bb betyr?", "- N\u00e5, med en gang.", "- Ja, jeg ser ingen grunn til \u00e5 prate om ting uten \u00e5 mene alvor, men som revolvermenn flest kan jeg skyte for tidlig.", "Lefsekongen. Gr\u00fcnderen. Mr. Lierne.", "F\u00f8dt: 25. april 1956 i S\u00f8rli, Lierne", "Sivil status: Samboer med Harriet J\u00e6ger. Har en datter fra tidligere ekteskap, og to barnebarn.", "Karriere: P\u00e5 slutten av 80-tallet vraket John Helge Inderdal en karriere som g\u00e5rdbruker og anleggsmaskinf\u00f8rer for \u00e5 starte bakeri. Lierne Bakeri hadde 125 ansatte og omsatte for 100 millioner kroner i topp\u00e5ret 2011. Samme \u00e5r solgte Inderdal bakeriet til Rieber & S\u00f8n for 132 millioner kroner. I 2013 ble Rieber solgt til Orkla som avviklet bakeriet og flyttet produksjonen til Stranda p\u00e5 Sunnm\u00f8re.", "Aktuell: I februar startet han \u00abDr\u00f8mmebakeriet\u00bb i en nybygd fabrikk i S\u00f8rli, Lierne. N\u00e5 vil han bygge verdens f\u00f8rste innend\u00f8rs oppdrettsanlegg for fjellr\u00f8ye gjennom selskapet Bl\u00e5fjell. Planen er \u00e5 slakte den f\u00f8rste r\u00f8ya h\u00f8sten 2017. I f\u00f8rste omgang skal det produseres 800 tonn i \u00e5ret, men selskapet har konsesjon p\u00e5 4000 tonn i \u00e5ret. Planen er \u00e5 investere tilsammen 480 millioner kroner i Lierne de neste ti \u00e5rene. Hvis fiskeprosjektet blir finansiert. Dette blir bli avgjort i sommer.", "Utdanning: Befalkurs i H\u00e6ren, landbruksskole og bedriftslederutdanning.", "Sport: Har gjennomf\u00f8rt flere maraton, g\u00e5tt p\u00e5 ski over Gr\u00f8nland og besteget Aconcagua (6900) og Kilimanjaro (5895). Har ogs\u00e5 g\u00e5tt til Camp 2 p\u00e5 Mount Everest (6400).", "Ambisjon: Komme tilbake i god form. Dra til Nepal og bestige fjell p\u00e5 opptil 7000 meter.", "Favorittsted: New York, hytta i Lierne og familiens timeshare-leilighet p\u00e5 Anfi del Mar p\u00e5 Gran Canaria.", "John Helge Inderdal plasserer de kraftige nevene bak hodet og balanserer sine 183 centimeter og 120 kilo bakover p\u00e5 stolen. I ryggen har han den splitter nye bakerifabrikken som ble bygd halvt i trass da industrigiganten Orkla slaktet \u00abgammelbakeriet\u00bb og tok med seg varemerket Lierne til Sunnm\u00f8re, og gjennom vinduene ser han en flik av landskapet hvor kommunens 1375 innbyggere har et par kvadratkilometer hver \u00e5 boltre seg p\u00e5, og som for noen \u00e5r siden var s\u00e5 tomt for kvinner, og fullt av bj\u00f8rn, at Dagbladet sendte et par busslaster med damer oppover som n\u00f8dhjelp.", "Men det er mer enn bakeriet.", "De siste fire \u00e5rene har Inderdal reist verden rundt for \u00e5 l\u00e6re om stamfisk, vekstrater, sykdommer, vannkvalitet, rensing og kj\u00f8nnsmodning - og funnet l\u00f8sningen p\u00e5 r\u00f8yefiskens ukontrollerte gyting.", "N\u00e5 vil han bygge verdens f\u00f8rste innend\u00f8rs oppdrettsanlegg for r\u00f8yefisk i Lierne. 7000 kvadratmeter. 4000 tonn fisk i \u00e5ret. Bare han f\u00e5r overbevist noen banksjefer og Innovasjon Norge, vil han sammen med en gruppe oppdrettere bruke over hundre millioner kroner p\u00e5 prosjektet.", "- Jeg har sagt til alle i familien at de b\u00f8r putte alt de eier og har i denne fisken, s\u00e5 sikker er jeg p\u00e5 at vi lykkes. Ingen andre oppdrettsprosjekt er bedre dokumentert enn dette.", "- Det vil bli investert en halv milliard kroner i Lierne de neste ti \u00e5rene, har du sagt?", "- Ja, over ti \u00e5r er det snakk om et s\u00e5 stort bel\u00f8p, hvis vi f\u00e5r i gang fisken. Planen er \u00e5tti arbeidsplasser i fisk og bakeri, minst. Jeg er sikker p\u00e5 at vi f\u00e5r til dette. M\u00f8ter jeg veggen, g\u00e5r jeg forbi den eller rett gjennom!", "John Helge Inderdal ble f\u00f8dt sjenert og fattig i en familie fylt med kj\u00e6rlighet, sier han. Av moren Mary arvet han viljekraften. Av faren Agnar kreativiteten.", "Det var arbeid, arbeid, arbeid, og fra 1969, da foreldrene kj\u00f8pte noen hundre m\u00e5l med jord, brukte familien femten \u00e5r p\u00e5 \u00e5 gj\u00f8re Gjertsg\u00e5rden til kommunens st\u00f8rste melkebruk.", "Selv begynte han \u00e5 jobbe da han var sju og fors\u00f8rget seg i realiteten selv da han var tretten. For konfirmantpengene kj\u00f8pte han en steinplukkemaskin. Faren led av den sjeldne sykdommen kjempevekst, en godartet svulst p\u00e5 hypofysen som gj\u00f8r at leddene fortsetter \u00e5 vokse. Han var invalid, men med to staver stavret han seg opp i de tre anleggsmaskinene familien drev ved siden av g\u00e5rden.", "- Han var en harding, en gr\u00fcndertype som oppfant silokniven og sj\u00f8lstrammende boggier for traktorer, uten \u00e5 ta patent p\u00e5 noe av det. Planen var at jeg skulle overta g\u00e5rden, men s\u00e5 ble jeg sittende og tenke over livet mitt der oppe i gravemaskina. Jeg hadde befalskurs og landbruksskole, men samme hvor hardt jeg jobbet, \u00f8kte gjelda p\u00e5 g\u00e5rden. Jeg var tjuesju og veldig skuffet over hva jeg hadde f\u00e5tt til, der og da inns\u00e5 jeg at jeg ikke hadde \u00e9n dag \u00e5 miste.", "For \u00e5 gj\u00f8re en lang historie kort:", "Sammen med sin tante Benny starter Inderdal p\u00e5 bedriftslederkurs i regi av kommunen, og under en id\u00e9dugnad kastes \u00abklenningen\u00bb, en lokal lefse som sm\u00f8res og sukres, og av og til med noe kanel, p\u00e5 bordet.", "I 1991 \u00e5pner de Lierne Lefsebakeri med tre fast ansatte. Alt overskudd skuffes tilbake i fabrikken som etter hvert ser ut som et kr\u00e5keslott av p\u00e5bygg. Bakeriet er fylkets mest l\u00f8nnsomme n\u00e6ringsmiddelbedrift p\u00e5 midten av nittitallet, men det g\u00e5r opp og ned i kakebransjen, og i 1997 blir femti arbeidsplasser reddet i tolvte time.", "Fra tusen\u00e5rsskiftet utvides repertoaret med ostekaker og n\u00f8ttekaker og m\u00f8ljebr\u00f8d og suksessterte, og Inderdal mottar den ene prisen etter den andre for sitt gr\u00fcnderskap. Og en banksjef, som lovte champagne til alle ansatte hvis Inderdal n\u00e5dde sine visjon\u00e6re budsjetter, tar turen opp til Lierne med ei flaske konjakk etter noen \u00e5rs purring.", "Inderdal bygger Lierne som merkevare og f\u00e5r skil\u00f8per Frode Estil med p\u00e5 laget. Men det er ingen som mistenker den korpulente bakerisjefen for \u00e5 drive sport, f\u00f8r han utfordres av en annen forretningsmann.", "Og n\u00e5r Inderdal bestemmer seg for noe, gj\u00f8r han det skikkelig.", "Fra jul til p\u00e5ske 2015 slanker Inderdal seg r\u00e5tt og brutalt 18 kilo for \u00e5 bli i stand til \u00e5 springe. Han l\u00f8per New York Marathon, senere London Marathon og Oslo maraton, og n\u00e5r en forretningsforbindelse vil bestige Mount Everest, betaler Inderdal \u00e9n million kroner for \u00e5 f\u00e5 klenningen fotografert p\u00e5 toppen og selv bli med opp til 7000 meters h\u00f8yde.", "S\u00e5 g\u00e5r det slag i slag:", "Inderdal lanserer lefsebikinien \u00abHi du l\u00e6ms, hi du lov\u00bb og g\u00e5r til anskaffelse av en gedigen luftballong med plass til tre atten meter h\u00f8ye Lierne-logoer, og med egen sertifisert ballongpilot flyr han landet rundt, inkludert Svalbard. Han slenger seg ogs\u00e5 med p\u00e5 en ekspedisjon som krysser Gr\u00f8nland p\u00e5 ski p\u00e5 rekordtid.", "\u00abKan du ikke \u00e5 g\u00e5 p\u00e5 ski heller\u00bb, sa ekspedisjonsleder Sjur M\u00f8rdre da Inderdal hadde slitt seg opp iskanten, men lefsekongen tar dobbelt s\u00e5 mange tak som de andre og skaffer seg enda flere avisoppslag ved \u00e5 servere ekspedisjonsdeltakerne klenning i teltet. Senere bestiger han Kilimanjaro, Afrikas h\u00f8yeste topp, og argentinske Aconcagua, verdens h\u00f8yeste fjell utenfor Asia.", "- N\u00e5r du setter i gang, er du vanskelig \u00e5 stoppe?", "- Flere av de turene var jo et blodslit, men som person blir jeg fascinert av \u00e5 t\u00f8ye grensene til det ytterste. Jeg har h\u00f8ydeskrekk, men p\u00e5 Everest presset jeg meg til \u00e5 klatre metallstiger over dype bresprekker. Jeg fikk kritikk for b\u00e5de Everest og ballongen, reklameekspertene mente det var fullstendig idiotisk og penger ut av vinduet, men vi kom jo s\u00e5 mye p\u00e5 tv at ingen kunne unng\u00e5 \u00e5 legge merke til Lierne. Det handler om \u00e5 v\u00e6re overraskende og gj\u00f8re det andre ikke t\u00f8r \u00e5 gj\u00f8re.", "I 2011 dominerte Lierne det norske kake- og lefsemarkedet, hver eneste matvarebutikk hadde minst ett av Liernes 67 produkter i hyllene. 125 ansatte. Over 100 millioner i omsetning. Det hadde blitt s\u00e5 stort at lefsekongen, som lenge hadde sett etter en prins, mente et konsern var bedre egnet til \u00e5 f\u00e5 Lierne til \u00e5 vokse videre.", "Inderdal solgte livsverket til Rieber & S\u00f8n i Bergen for 133 millioner kroner minus gjeld. Selv satt han igjen med rundt 50 millioner kroner, og ni andre rundt ham ble mangemillion\u00e6rer. Inderdal sier han fikk lovnader om at Lierne skulle bli et nytt satsingsomr\u00e5de for Rieber & S\u00f8n, men da konsernet ble solgt til industrigiganten Orkla i 2013, skj\u00f8nte han at lovnadene ikke var verd den lefsa de var skrevet p\u00e5.", "Sigmund Kveli, tekstforfatter og artist:", "John Helge er en spesiell kar, ja, og en utypisk libygg. Han er framp\u00e5 og handlekraftig, og spekulerer ikke lenge f\u00f8r han setter i gang. Han er lett \u00e5 bli kjent med, og han s\u00f8ker gjerne kontakt med folk som kan noe annet enn han selv. Han er ikke typen som sitter stille p\u00e5 ei strand i Spania, og jeg tror ikke han trivdes s\u00e6rlig etter at han solgte fabrikken. Det ble jo s\u00e5 stille. Han har en lun humor og setter pris p\u00e5 toillprat. Han kjeder seg n\u00e5r ting g\u00e5r av seg selv og lever best n\u00e5r tingene blir litt vanskelig. John Helge gir seg ikke f\u00f8r han f\u00e5r det som han vil.", "Men g\u00e5rsdagen kan du ikke gj\u00f8re noe med, knapt nok dagen i dag, sier Inderdal. Det du kan gj\u00f8re noe med, er morgendagen. Etter salget til Rieber hadde han logget av et par m\u00e5neder, og det var de verste m\u00e5nedene i hans liv, sier han. I l\u00f8pet av noen uker var hele nettverket borte.", "- Men jeg har alltid v\u00e6rt bra til \u00e5 forst\u00e5, og da skj\u00f8nte jeg at nesten alle mine relasjoner var jobbrelaterte. Jeg er veldig sosial p\u00e5 jobben, men utover den har jeg kanskje bare to-tre venner jeg kan snakke med om alt. Livet er jo b\u00e5de oppturer og nedturer.", "- Nedturer?", "- Det har jo ikke alltid v\u00e6rt rosenr\u00f8dt med bedriften, og privat finnes det jo noen nedturer ogs\u00e5. Jeg skilte meg for ti \u00e5r siden, jeg hadde truffet en annen, og da ble det jo endel bygdesladder. Men jeg er tjukkhuda og har alltid v\u00e6rt flink til \u00e5 se folk i ansiktet.", "Inderdal er f\u00f8rst og fremst en forretningsmann, men han er like mye opptatt av samfunnet rundt seg, sier han.", "- Jeg klarer ikke \u00e5 holde kjeft n\u00e5r jeg ser folk oppleve urett. En periode, da Lierne var synonymt med bj\u00f8rn og sauedrap, og nasjonalparken truet utviklingen til de som lever her, klarte jeg nesten ikke \u00e5 lese avisa.", "- Er det ikke s\u00e5nn at forretningsfolk f\u00f8rst og fremst jobber for sin egen lommebok?", "- Jeg hadde ikke v\u00e6rt forretningsmann om jeg ikke hadde v\u00e6rt opptatt av den, men jeg gleder meg mye mer n\u00e5r biproduktet er arbeidsplasser og et levende lokalsamfunn. Jeg vil ha tilbake de \u00e5pne skattelistene, skattelistene er et temperaturm\u00e5l for samfunnet rundt deg. G\u00e5r det bra for naboen, g\u00e5r det bra for deg og andre rundt oss.", "John Arne Moen, sjefredakt\u00f8r Tr\u00f8nderavisa:", "-Inderdal kunne ha gjort som mange andre ville valgt etter at han solgte Lierne bakeri i 2011. Han kunne tatt vintertilhold i S\u00f8r-Spania og gjort klar for en tilv\u00e6relse med h\u00f8ye paraplydrinker og rolige dager. Ingen kunne ha bebreidet han for det, han hadde gjort sitt. Men mannen som ble k\u00e5ret til \u00ab\u00c5rets nordtr\u00f8nder\u00bb i 2015 valgte annerledes. N\u00e5 er en ny bakerifabrikk \u00e5pnet, i tillegg til at verdens st\u00f8rste oppdrettsanlegg for r\u00f8ye er p\u00e5 trappene. Det som n\u00e5 skjer i fjellbygda Lierne vekker oppmerksomhet ogs\u00e5 langs kysten, fordi etablerte oppdrettere ser det som n\u00e5 skjer i grensetraktene kan ha relevans for tradisjonelt oppdrett ute ved kysten.", "Etter salget av gammelbakeriet, brukte Inderdal en dr\u00f8y million kroner p\u00e5 \u00e5 kj\u00f8pe en brukt BMV 740 X-drive, fullspekket med utstyr. Og litt mer p\u00e5 en Sealine F33 Flybridge cabincruiser som han ikke har tid til \u00e5 bruke, og som han derfor skal selge. Ellers har han brukt penger p\u00e5 \u00e5 pusse opp huset, og han har hjulpet noen mennesker rundt seg.", "Han kalles raus av de som kjenner ham, og ansatte p\u00e5 gammelbakeriet ble nesten \u00e5rlig bedt med p\u00e5 turer til Finland, Danmark, Island, Sverige og New York. Det er greit at hans ansatte er fjellfinner, sier han, men de skal v\u00e6re mer verdensvante enn andre fabrikkarbeidere.", "- I industrien er vi vant med \u00e5 ta vare p\u00e5 r\u00e5varene, t\u00f8rrvarer skal holdes t\u00f8rt, frysevarer skal p\u00e5 kj\u00f8lelager, men det er en r\u00e5vare som ofte glemmes, og det er de ansatte som utgj\u00f8r en tredjedel av kostnadene. Det er viktig \u00e5 pleie denne r\u00e5varen.", "- Du kaller dem r\u00e5varer?", "- Ja, men det var bare en sammenligning, de er jo ikke en vare. Men uten de ansattes innsats er du ingenting.", "- Du innf\u00f8rte l\u00f8rdagsjobbing.", "- Ja, vi gj\u00f8r alltid det vi er n\u00f8dt til. Hvis vi ikke klarer \u00e5 levere nok i l\u00f8pet av uka, m\u00e5 vi kj\u00f8re fabrikken i helgene. Derfor er det viktig \u00e5 behandle folk skikkelig. Du kan ikke kommandere en libygg, du m\u00e5 prate med ham, men en libygg kan du alltid stole p\u00e5. Hvis en libygg er sjuk og m\u00e5 v\u00e6re borte fra jobben, ringer han produksjonslederen klokka fem om natta, s\u00e5 han kan finne en erstatter.", "- Du er kjent for temperamentet ditt?", "- Det hender jeg m\u00e5 jage folk hjem n\u00e5r de er sjuke, men hvis folk jukser med sjukemeldinga, b\u00f8r de holde seg borte fra meg. Men det nytter sjelden med sinne, da bryter du muligheten til kommunikasjon, men jeg har nok v\u00e6rt skikkelig irritert p\u00e5 enkelte banksjefer som stort sett er altfor defensive. I arbeidet med fiskeprosjektet har noen av dem hengt seg opp i at andre oppdrettere har brent seg p\u00e5 torsk, kveite og bl\u00e5skjell.", "- Hva svarer du da?", "- Jeg kan ikke ta ansvar for andres tabber. De som omg\u00e5s meg, vet at jeg er til \u00e5 stole p\u00e5.", "Inderdal har stemt b\u00e5de Arbeiderpartiet, H\u00f8yre, Senterpartiet og Kristelig folkeparti og savner politikere med en klar visjon for hvilket samfunn de vil bygge. Selv er han flere ganger foresl\u00e5tt som ordf\u00f8rer i Lierne. Habiliteten er ikke noe problem, ogs\u00e5 den forrige ordf\u00f8reren kj\u00f8rte rundt med bakerireklame p\u00e5 bilen, i tillegg til \u00e5 v\u00e6re aksjon\u00e6r, men Inderdal som ordf\u00f8rer ville blitt en tragedie for kommunen, tror Inderdal. Han er altfor ut\u00e5lmodig.", "- I fjor ble du valgt til \u00ab\u00c5rets nordtr\u00f8nder\u00bb av Tr\u00f8nder-Avisas lesere?", "- Det var stor stas, jeg slo jo Petter Northug p\u00e5 oppl\u00f8pet, men vi m\u00e5 slutte \u00e5 sette opp bautaer over de som lykkes. Vi m\u00e5 heller lage bautaer over de som ikke lyktes, men som gjorde en fantastisk jobb. Det er ofte tilfeldigheter n\u00e5r ting g\u00e5r g\u00e6li.", "- Og tilfeldigheter at du lykkes?", "- Jeg vil p\u00e5st\u00e5 at det ikke er det, da. Jeg har alltid planlagt i detalj, regna fram og tilbake og gjort alle tenkelige feil p\u00e5 papiret, og da er det store sjanser for at du faller ned p\u00e5 rett side. Og nettopp derfor t\u00f8r jeg opp p\u00e5 den kniveggen det for eksempel er \u00e5 starte et bakeri uten kunder. Jeg fungerer best jo n\u00e6rmere jeg er den kniveggen, det skjerper meg. G\u00e5r det for bra, lager jeg en masse kriser i livet mitt.", "Atle Mons\u00e5s, tidligere fabrikksjef ved Lierne Bakeri:", "- John Helge er en krevende sjef fordi han har meninger og synspunkter p\u00e5 alt. Men han er s\u00e5 givende \u00e5 jobbe sammen med at jeg i flere \u00e5r pendlet Trondheim-Lierne for \u00e5 v\u00e6re endel av teamet hans. Mest krevende var det da han bestemte seg for \u00e5 g\u00e5 tolv kilometer fram og tilbake til jobb for \u00e5 slanke seg, da hadde han tusen ideer med seg p\u00e5 jobb som han ville diskutere. Han er et arbeidsjern som jobber fra tidlig morgen til sen kveld. En raus kar som heller tar med ansatte p\u00e5 tur, enn \u00e5 ta ut utbytte. Han er en veldig optimist.", "- Du er emosjonell?", "- Ja, t\u00e5rene kan trille til en god film eller n\u00e5r jeg ser folk som lykkes, og jeg kan bli vanvittig oppr\u00f8rt av urettferdighet. Leser jeg om unger som blir misbrukt, f\u00e5r jeg mordlyst.", "- Det f\u00e5r du ved synet av bj\u00f8rn ogs\u00e5?", "- Vel, jeg anser den bj\u00f8rnekampen som tapt, men det handler om at folk skal slippe \u00e5 leve i frykt for at ungene deres blir angrepet av rovdyr. Selv har jeg sett bj\u00f8rn atten ganger, m\u00f8tt tre og blitt angrepet av \u00e9n da jeg var ute p\u00e5 joggetur. I ren Monsen-stil ropte jeg \u00abspring til skogs, din faen\u00bb. Akkurat da tenkte jeg at n\u00e5 er det slutt, men bj\u00f8rnen stoppet tjue meter fra meg, og jeg fikk trykt bikkja inntil leggen s\u00e5 den ikke fikk \u00f8ye bj\u00f8rnen. Hadde den bjeffa, ville bj\u00f8rnen flydd p\u00e5 meg.", "Noen Gud kom ikke Inderdal p\u00e5 \u00e5 be til. Han kaller seg ikke ateist, men har problemer med \u00e5 tro p\u00e5 ting han ikke har sett. Men han kan bli fascinert av troen, sier han, fascinert av mennesker i Tanzania som tilber tr\u00e6r som er like gamle som Jesus, og av buddhismen n\u00e5r han m\u00f8ter folk i Nepal.", "P\u00e5 Everest innledet han et livslangt vennskap med Lhakpa Norbu Sherpa, som har besteget fjellet \u00e5tte ganger, og Pasang Sherpa som var sjef i basecamp. I tre p\u00e5f\u00f8lgende \u00e5r kom de begge til Lierne for \u00e5 jobbe p\u00e5 bakerifabrikken. Moren til Lhakpa mente Inderdal var sendt fra Gud, hun hadde mistet mannen sin og flere familiemedlemmer p\u00e5 fjellet, og pengene fra bakeriet var nok til at s\u00f8nnen kunne slutte \u00e5 klatre. N\u00e5 kj\u00f8rer Lhakpa taxi i San Francisco, mens Pasang er turoperat\u00f8r i Katmandu.", "For to \u00e5r siden skulle Inderdal tilbake til Nepal for \u00e5 bestige Manaslu, verdens \u00e5ttende h\u00f8yeste fjell, men turen ble avlyst i siste liten fordi noen kontrakter om fisken s\u00e5 ut til \u00e5 g\u00e5 i vasken. Flaks, sier han, omr\u00e5det han skulle til ble rammet av sn\u00f8skred, og flere mistet livet. Han skal til Nepal igjen s\u00e5 snart han n\u00e5r matchvekta p\u00e5 93 kilo, men han har ikke f\u00e5tt trent siden han flakset over firehjulingen i fjor sommer, knuste ankelen og ble innlagt p\u00e5 sykehus. Der innredet han sykerommet til kontor, og sykepleierne banket forsiktig p\u00e5 d\u00f8ra for ikke \u00e5 forstyrre Inderdal som skypet med fiskeoppdrettere i Chile.", "Han har plukket ut noen sjutusenmetere i Nepal han vil bestige. Vennskapet, sier han, n\u00e6rheten som oppst\u00e5r i den fysiske anstrengelsen for \u00e5 n\u00e5 toppen.", "- Selv om nepaleserne er sv\u00e6rt fattige, har de en evne til \u00e5 vise takknemlighet over de sm\u00e5 tingene. P\u00e5 mange m\u00e5ter virker de lykkeligere enn oss. For meg virker buddhismen mer ekte, den har en godhet jeg savner i kristendommen. Det gamle testamentet er jo som \u00e5 lese ei kriminalbok.", "- Har du lest det?", "- Nei, bare utdrag, jeg har jo ikke tid til \u00e5 lese ei hel bok, men det utdraget var mer enn nok for meg.", "Inderdal betrakter seg selv som en outsider. Det han har gjort har egentlig ikke noe med Lierne \u00e5 gj\u00f8re, sier han, det meste av nettverket er langt bortenfor.", "- Jeg gj\u00f8r ikke alt dette med bakeriet og fisken for \u00e5 redde bygda, men det er jo en glede \u00e5 kunne rette opp s\u00e5rene etter Orkla.", "- Stolt?", "- Ja, jeg er stolt av det jeg har gjort, men ikke p\u00e5 den arrogante m\u00e5ten, jeg lever jo egentlig av andres kunnskap og arbeid. Samtidig er jeg jo litt stor i kjeften, men det er viktig for at de rundt meg skal vite hva jeg har tenkt \u00e5 gj\u00f8re.", "Han er i gang med \u00e5 opprette to nye bedrifter, og det er ikke snakk om \u00e5 ta det med ro, sier han. Han vil ikke sette seg til dommer over andre, men skj\u00f8nner seg ikke p\u00e5 bedriftsledere som returnerer e-poster med at de er p\u00e5 fem ukers ferie og er tilbake i uke 33.", "- Det er ikke min stil, det er mye som kan skje p\u00e5 fem uker i min verden.", "Inderdal sier han tar de beste avgj\u00f8relsene alene. En ensom ulv, sier han. Han beskrives som kreativ og distre og tror det er vanskelig for samboeren \u00e5 leve med en fyr som ofte er stiv i blikket og har tankene et helt annet sted.", "- Da familien var samlet i Spania for \u00e5 feire seksti\u00e5rsdagen min, hadde jeg problemer med \u00e5 v\u00e6re mentalt til stede. Jeg har en dr\u00f8m om et roligere liv, men hver gang jeg sier det, ler de som er rundt meg.", "- Hva driver deg?", "- \u00c5 gj\u00f8re ting andre ikke er i stand til. \u00c5 bryte grenser.", "- Konkurransemenneske?", "- Ja, men jeg konkurrerer aldri med andre, jeg har aldri konkurrert mot andre og har heller ikke noe behov for \u00e5 bevise noe for andre enn meg selv. Det dreier seg kun om John Helge Inderdal.", "- Hvordan feirer du dine seire?", "- Kall det en indre feiring, da setter jeg meg ned og tenker. Men det gleder meg mer og mer \u00e5 v\u00e6re sammen med barnebarna mine. Og det er sant. Kanskje begynner jeg \u00e5 bli gammel. Foreldrene mine d\u00f8de da de var noen og sytti, og jeg regner med at jeg ikke har mer enn ti aktive \u00e5r igjen. Alt over sytti er bonus.", "- Redd for \u00e5 d\u00f8?", "- Jeg var livredd for \u00e5 d\u00f8 da jeg var mellom tjue og f\u00f8rti. Det er jeg ikke n\u00e5. Jeg har reist verden rundt p\u00e5 grunn av den klenningen, og om andre lever til de er hundre og femti, vil de fleste av dem ikke v\u00e6re i n\u00e6rheten av \u00e5 ha opplevd det jeg har opplevd. Jeg har krevd av familien at de arrangerer en diger fest n\u00e5r jeg er borte.", "- Og hvilken l\u00e5t har du bestilt til din egen begravelse?", "- Jeg h\u00f8rer mye p\u00e5 svensk dansemusikk, men det er jo litt slitsomt i lengden. De f\u00e5r heller spille den l\u00e5ta av Freddie Mercury, \u00abI want to break free\u00bb."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "ae133e9eaa65ad5a3e5c78826c741d5ad58f29c238a3ff8f76dc47683d640466"}, {"field": "createtime", "value": "2017-05-01T00:42:53.000Z"}, {"field": "description", "value": "Helge Inderdal n\u00f8yer seg ikke med \u00e5 g\u00e5 til kakekrig mot giganten Orkla. Han vil ogs\u00e5 bygge verdens f\u00f8rste innend\u00f8rs oppdrettsanlegg for r\u00f8ye."}, {"field": "dominantimage", "value": "http://www.adressa.no/pluss/magasin/article13098875.ece/2nxzn7/ALTERNATES/w980-default/Inderdal2.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/ed608c7bb3a01bbe3c4db42b71a653aa93a0f4f3.jpg?5939aa31"}, {"field": "dominantthumbnaildimensions", "value": "300x169"}, {"field": "heading", "value": ["Lefsekongen -adressa.no", "Starten p\u00e5 en g\u00e5rd", "Over til klenningen", "Solgte p\u00e5 kaketoppen", "Andre. Og seg selv", "Slo Northug p\u00e5 streken", "Sherpaer p\u00e5 bakeriet", "En ensom ulv"]}, {"field": "id", "value": "ed608c7bb3a01bbe3c4db42b71a653aa93a0f4f3"}, {"field": "keyword", "value": ["Ukeadressa", "\u00c5ge Winge", "Portrettet", "Lierne", "Lierne Bakeri", "Dr\u00f8mmefabrikken", "john helge inderdal"]}, {"field": "keywords", "value": "Ukeadressa,\u00c5ge Winge,Portrettet,Lierne,Lierne Bakeri,Dr\u00f8mmefabrikken,john helge inderdal"}, {"field": "kw-category", "value": ["pluss", "magasin"]}, {"field": "kw-company", "value": ["orkla", "aconcagua"]}, {"field": "kw-concept", "value": ["million kroner", "john helge", "inderdal", "helge inderdal", "john helge inderdal"]}, {"field": "kw-entity", "value": ["monsen", "benny", "afrikas", "lhakpa norbu sherpa", "\u00e5rets", "new york marathon", "london marathon og oslo", "sealine f33", "liernes 67", "bl\u00e5fjell", "lierne lefsebakeri", "innovasjon norge", "dr\u00f8mmebakeriet", "senterpartiet og kristelig", "tr\u00f8nder-avisas", "manaslu", "anfi", "s\u00f8r-spania", "mount everest", "sverige og new york", "s\u00f8n", "mary", "camp 2", "arbeiderpartiet", "s\u00f8rli", "kilimanjaro", "dagbladet", "gjertsg\u00e5rden", "h\u00f8yre", "inderdal", "jesus", "lierne bakeri", "gud", "pasang sherpa", "london marathon", "flybridge", "trondheim-lierne", "h\u00e6ren", "rieber", "agnar"]}, {"field": "kw-location", "value": ["tanzania", "lierne", "island", "asia", "danmark", "stranda", "gran canaria", "new york", "svalbard", "katmandu", "spania", "sunnm\u00f8re", "nepal", "gr\u00f8nland", "bergen", "chile", "san francisco", "finland"]}, {"field": "kw-pageclass", "value": "article"}, {"field": "kw-person", "value": ["atle mons\u00e5s", "frode estil", "john helge", "sigmund kveli", "sjur m\u00f8rdre", "harriet j\u00e6ger", "helge inderdal", "john helge inderdal", "freddie mercury", "petter northug"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13098875.ece/2nxzn7/ALTERNATES/w980-default/Inderdal2.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Lefsekongen"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/07/30/Lefsekongen-13098892.ece"}, {"field": "pageclass", "value": ["article"]}, {"field": "publishtime", "value": "2016-07-30T10:44:52.000Z"}, {"field": "recs-articleid", "value": "13098892"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-07-30T10:44:52.000Z"}, {"field": "recs-rawtitle", "value": "Lefsekongen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Helge Inderdal n\u00f8yer seg ikke med \u00e5 g\u00e5 til kakekrig mot giganten Orkla. Han vil ogs\u00e5 bygge verdens f\u00f8rste innend\u00f8rs oppdrettsanlegg for r\u00f8ye."}, {"field": "thumbnail", "value": "http://content-thumbnail.cxpublic.com/content/thumbnail200x150/ed608c7bb3a01bbe3c4db42b71a653aa93a0f4f3.jpg?5939aa31"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-06-08T19:49:05.000Z"}, {"field": "title", "value": "Lefsekongen"}, {"field": "url", "value": "http://www.adressa.no/pluss/magasin/2016/07/30/Lefsekongen-13098892.ece"}, {"field": "urlhash", "value": "ed608c7bb3a01bbe3c4db42b71a653aa93a0f4f3"}], "score": 0.4005102, "siteId": "9222270286501375973", "id": "ed608c7bb3a01bbe3c4db42b71a653aa93a0f4f3"}

