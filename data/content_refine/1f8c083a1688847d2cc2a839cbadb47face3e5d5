{"fields": [{"field": "modifiedtime", "type": "time", "value": "2012-04-16T22:07:03.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": ["gustav e. karlsen professor", "avdeling for l\u00e6rer-", "tolkeutdanning", "hist"]}, {"field": "body", "value": ["Saken oppdateres.", "Mens utdanningspolitikk var et hovedtema i valgkampene i 2001 og 2005, har politikkomr\u00e5det v\u00e6rt n\u00e6rmest frav\u00e6rende i \u00e5rets valgkamp til tross for at velgerne oppfatter skolepolitikk som viktigst n\u00e5r de skal avgi sin stemme i f\u00f8lge markedsselskapet Synovate. I den politiske utdanningsdebatten har tradisjonelt den s\u00e5kalte \u00abkunnskapsskolen\u00bb med vekt p\u00e5 nytteperspektivet v\u00e6rt de konservatives og s\u00e6rlig partiet H\u00f8yres sak. Venstresiden har hatt en mer sosial- og barnesentrert forst\u00e5else knyttet til skolen som sosialt og kulturelt fellesskap. S\u00e6rlig har SV tidligere markert motstand mot ensidig nyttepreget kunnskap. Dette utdanningspolitiske hovedskillet er langt p\u00e5 vei utvisket de siste \u00e5rene.", "Betyr s\u00e5 den r\u00f8d-gr\u00f8nn valgseieren med en ny Soria- Moria-erkl\u00e6ring en endring av kursen i utdanningspolitikken? Soria-Moria fra 2005 var spekket med kunnskapsretorikk der kunnskap ble omtalt i \u00f8konomiske termer som \u00abinvestering\u00bb med vekt p\u00e5 utdanningens \u00f8konomiske gevinst. Hele 37 ganger ble begrepet kunnskap brukt i ulike sammenhenger som \u00abkunnskapsnasjon\u00bb, \u00abkunnskapssamfunn\u00bb og \u00abkunnskaps\u00f8konomi\u00bb. \u00abKunnskap\u00bb framstod som regjeringens politiske logo ved at den lanserte et Kunnskapsdepartementet. Regjeringen beholdt Kunnskapsl\u00f8ftet som navn p\u00e5 den nye reformen i grunnskole og videreg\u00e5ende skole fra 2006. I St.meld. nr. 16 2006-07 var det konkrete virkemidlet for sosial utjevning at elevene skulle tilegne seg \u00abkompetanse og grunnleggende ferdigheter\u00bb som ville gi individuell og samfunnsmessig gevinst.", "I regjeringens redegj\u00f8relse for sine 4 \u00e5r i maktposisjon fremhever den styrkingen av timetallet i norsk, matematikk og engelsk. Og selv om regjeringen i nylig framlagt St. meld. nr. 44 \u00abUtdanningslinja\u00bb omtaler \u00abkunnskap og utdanning som et velferdsgode i seg selv\u00bb, legges hovedvekten p\u00e5 betydningen av grunnleggende ferdigheter og utdanningens betydning for det som omtales som \u00abarbeidslinja\u00bb. Det innb\u00e6rer at \u00abkunnskapsnasjonen Norge\u00bb som politisk prosjekt er n\u00e6rt knyttet til konkurranseevne i den globaliserte markeds\u00f8konomien.", "Denne r\u00e5dende kunnskapsforst\u00e5elsen er egentlig et ekko av det som skjer p\u00e5 den internasjonale arenaen. P\u00e5 midten av 90-tallet kom for alvor begrep som kunnskaps\u00f8konomi (the knowledge economy) p\u00e5 agendaen. Hovedtanken var og er at utdanning er et hovedvirkemiddel i den \u00f8konomiske politikken for bedre konkurranseevne og st\u00f8rre vekst, ofte omtalt som \u00abthe new growth theory\u00bb (se eks. Susan Robertson 2008). Viktig i denne sammenheng er satsing p\u00e5 grunnleggende ferdigheter (key competences), lesing skriving, matematikk og IKT. I tillegg forst\u00e5s utdanning i seg selv som en viktig vekstn\u00e6ring salgbar p\u00e5 et internasjonalt marked (knowledge as trading commodity, se eks. David Coulby 2005). Tanken er at den nye kunnskaps\u00f8konomien krever \u00abentrepren\u00f8rskap\u00bb. Individet skal gripe mulighetene og ikke se seg avhengig av statens velferdsordninger. Livslang l\u00e6ring forst\u00e5s som en strategi for \u00e5 beholde folk i arbeidslivet lengst mulig og \u00e5 omforme befolkningen i retning av entrepren\u00f8rskap. Framtidige kunnskapsarbeidere skal v\u00e6re innovative slik at de livslangt kan m\u00f8te skiftende utfordringene i kunnskaps\u00f8konomien.", "P\u00e5 denne bakgrunn er det langt fra noen tilfeldighet at \u00abUtdanningsvalg\u00bb og \u00abEntrepren\u00f8rskap\u00bb er de nye fag i Kunnskapsl\u00f8ftet. R\u00e5dende kunnskapssyn st\u00e5r n\u00e6r \u00abhuman-capital\u00bb-teorien som ble utviklet p\u00e5 1950-tallet og som fikk en ny og vedvarende renessanse p\u00e5 1990-tallet. Tenkningen legger til grunn et nytteperspektiv der utdanning forst\u00e5s som investering. Langt p\u00e5 vei har viktige norske utdanningsreformer som Kvalitetsreformen for h\u00f8yere utdanning og Kunnskapsl\u00f8ftet for grunnskolen og videreg\u00e5ende utdanning v\u00e6rt tilpasninger til internasjonale f\u00f8ringer lagt av overnasjonale akt\u00f8rer som EU, WTO, Verdensbanken og OECD. Om dette har det v\u00e6rt liten politisk debatt. Unntaket er de OECD initierte nasjonale pr\u00f8vene og bekymring for norske elevers lave sk\u00e5reri lesing, skriving og matematikk. De nasjonale pr\u00f8vene har gitt viktig informasjon om tilstanden i norsk skole i enkeltfag sammenlignet med andre land. Men n\u00e5r resultatene av disse pr\u00f8vene, opphauset av media, oppfattes som selve hovedfundamentet for den nasjonale utdanningspolitikken, er det problematisk. Vi har et langt mer oppfattende kunnskapsgrunnlag \u00e5 bygge p\u00e5, ogs\u00e5 fra OECD. Hvorfor ble eksempelvis OECDs ferske komparative studie om undervisning og l\u00e6ring TALIS (Teaching and Learning International Survey) ikke trukket inn i valgkampen? Sammenlignet med 23 andre land viser studien at Norge har en skole med de klart beste relasjonene mellom l\u00e6rer og elev som viktig indikator p\u00e5 et godt l\u00e6ringsmilj\u00f8.", "Utdanningssosiologisk forskning de siste 40 \u00e5r har p\u00e5vist at l\u00e6ring skjer i et kompleks samspill der elevenes familiebakgrunn og s\u00e6rlig foreldrenes utdanningsniv\u00e5 har stor betydning for l\u00e6ringsutbytte. Selvsagt har l\u00e6reren og skolens \u00f8vrige ressurser betydning, men l\u00e6ring har til de grader \u00e5 gj\u00f8re med motivasjon, og mye av l\u00e6ringen skjer utenfor formalisert utdanning. P\u00e5 denne bakgrunn er det problematisk n\u00e5r kunnskapsgrunnlaget n\u00e5 ensidig s\u00f8kes i testing. Regjeringspartiene vil eksempelvis spr\u00e5kteste alle 3-\u00e5ringer (St. meld. nr. 41 2008-09) i barnehagen og konkurrerer med H\u00f8yre som vil kartlegge grunnleggende ferdigheter ved 4-\u00e5rskontrollen. Det avdekker en politisk klokkertro p\u00e5 en individsentrert tiln\u00e6rming med vekt p\u00e5 entydige \u00e5rsakssammenhenger mellom diagnose, tiltak og effekt. N\u00e5r medisineringen mer flere timer og utvidet skoledag ikke virker, \u00f8kes dosen. Det representerer et snevert kunnskapssyn.", "Den r\u00f8d-gr\u00f8nne regjeringen har s\u00e5 langt ikke maktet \u00e5 fronte et alternativt kunnskapssyn. Utdanning og kunnskap forst\u00e5s snevert som behovsrettet tjenesteproduksjon underordnet den s\u00e5kalte kunnskaps\u00f8konomien. Om ikke barne-, samfunns- og kulturperspektivet er borte, s\u00e5 er det i alle fall svekket og jeg hadde n\u00e6r sagt sveket. Her ligger en stor utfordring for en ny r\u00f8d-gr\u00f8nn regjering de neste 4 \u00e5r.", "Gustav.E.Karlsen@hist.no"]}, {"field": "category0", "value": "meninger"}, {"field": "contenthash", "value": "72b9165a9ecf6acffd0d4166f8253a7241ca09741c8d7cf77faa117b6d3e6ee6"}, {"field": "createtime", "value": "2017-02-13T20:58:29.000Z"}, {"field": "description", "value": "Den r\u00f8d-gr\u00f8nne regjeringen har s\u00e5 langt ikke maktet \u00e5 fronte et alternativt kunnskapssyn. Her ligger en stor utfordring for en ny regjering de neste 4 \u00e5r."}, {"field": "dominantimage", "value": "http://www.adressa.no/incoming/article1326828.ece5/ALTERNATES/w980-default/Kronikkfoto%201809"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/1f8c083a1688847d2cc2a839cbadb47face3e5d5.jpg?59490c60"}, {"field": "dominantthumbnaildimensions", "value": "300x169"}, {"field": "heading", "value": "Et snevert kunnskapssyn -adressa.no"}, {"field": "id", "value": "1f8c083a1688847d2cc2a839cbadb47face3e5d5"}, {"field": "keyword", "value": ["meninger", "snakk ut", "leder"]}, {"field": "keywords", "value": "meninger,snakk ut,leder"}, {"field": "kw-category", "value": "meninger"}, {"field": "kw-classification", "value": "education"}, {"field": "kw-concept", "value": ["snevert kunnskapssyn", "kunnskapssyn", "utdanning", "skole", "grunnleggende ferdigheter", "regjering", "politisk", "l\u00e6rer", "kunnskap"]}, {"field": "kw-entity", "value": ["kunnskapsdepartementet", "teaching and learning international survey", "synovate", "d. om", "kvalitetsreformen", "utdanningsvalg", "kunnskapsl\u00f8ftet", "gustav", "h\u00f8yre", "entrepren\u00f8rskap", "d. hvorfor", "utdanningslinja", "verdensbanken", "susan robertson 2008", "learning international survey", "david coulby 2005"]}, {"field": "kw-location", "value": ["norge", "soria"]}, {"field": "kw-pageclass", "value": "article"}, {"field": "kw-taxonomy", "value": "meninger"}, {"field": "og-image", "value": "http://www.adressa.no/incoming/article1326828.ece5/ALTERNATES/w980-default/Kronikkfoto%201809"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Et snevert kunnskapssyn"}, {"field": "og-type", "value": "article"}, {"field": "og-url", "value": "http://www.adressa.no/meninger/article1385286.ece"}, {"field": "pageclass", "value": ["article"]}, {"field": "publishtime", "value": "2009-09-17T12:12:30.000Z"}, {"field": "recs-articleid", "value": "1317655"}, {"field": "recs-category-type", "value": "taxonomy"}, {"field": "recs-category0", "value": "taxonomy|meninger"}, {"field": "recs-publishtime", "value": "2009-09-17T12:12:30.000Z"}, {"field": "recs-rawtitle", "value": "Et snevert kunnskapssyn -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "meninger"}, {"field": "teaser", "value": "Den r\u00f8d-gr\u00f8nne regjeringen har s\u00e5 langt ikke maktet \u00e5 fronte et alternativt kunnskapssyn. Her ligger en stor utfordring for en ny regjering de neste 4 \u00e5r."}, {"field": "thumbnail", "value": "http://content-thumbnail.cxpublic.com/content/thumbnail200x150/1f8c083a1688847d2cc2a839cbadb47face3e5d5.jpg?59490c60"}, {"field": "thumbnailfullheightdimensions", "value": "200x1788"}, {"field": "timestamp", "value": "2017-06-20T11:52:00.000Z"}, {"field": "title", "value": "Et snevert kunnskapssyn"}, {"field": "url", "value": "http://www.adressa.no/meninger/article1385286.ece"}, {"field": "urlhash", "value": "1f8c083a1688847d2cc2a839cbadb47face3e5d5"}], "score": 0.9143126, "siteId": "9222270286501375973", "id": "1f8c083a1688847d2cc2a839cbadb47face3e5d5"}

