{"fields": [{"field": "modifiedtime", "type": "time", "value": "2012-06-19T12:45:25.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "Selv om de to skiltene p\u00e5 bryggeveggen roper forgjeves utover fjorden, forteller de historien om den gangen Straum var ett av Namsosb\u00e5tens ti anl\u00f8pssteder i Roan. Da Albert Aronsen ventet p\u00e5 \u00e5 ta i mot en palle kraftf\u00f4r og et par sambygdinger som hadde v\u00e6rt p\u00e5 bytur. Egentlig burde vi p\u00e5 denne turen ha byttet ut Volvoen med en gammel endunker-sjark. Sj\u00f8veien var da ogs\u00e5 eneste muligheten hvis du skulle bes\u00f8ke sm\u00e5stedene p\u00e5 Fosen fram til langt ut p\u00e5 50- og 60-tallet. Men vi svikter ikke v\u00e5r til\u00e5rskomne venn. For selv om oppdraget vi har gitt oss lukter sj\u00f8, er det veiene som har s\u00f8rget for at de gamle trekaiene ikke lenger er avkrokenes forbindelse med resten av verden. P\u00e5 turen ut til Roan stopper vi i \u00c5fjord sentrum. Hva med en kopp kaffe hos historieinteresserte Helge Bueng? Joda, han har b\u00e5de kaffe og kunnskap, men med regionr\u00e5dsleder Vidar Daltveit p\u00e5 bes\u00f8k, er reklamebyr\u00e5innehaveren vel s\u00e5 opptatt av Fosen-kommunenes storstilte planer om nye og bedre veier. \u00abEi tim' te by'n\u00bb er slagordet. Det l\u00e5ter viktig og bra. - Og hva er s\u00e5 Adressa ute etter, sp\u00f8r Daltveit. Vi mumler noe om trekaier. Fosningenes reisem\u00e5ter f\u00f8r de fikk veiene som tydeligvis allerede er blitt for d\u00e5rlige, legger vi til og f\u00f8ler oss som latterlige loffere p\u00e5 historiens skraphaug. Men tro ikke at vi her har st\u00f8tt p\u00e5 fremskrittets en\u00f8yde apostler. Neida, b\u00e5de Daltveit og Bueng er i stand til \u00e5 se forover og bakover samtidig, og Bueng skaffer oss et viktig \u00abskattekart\u00bb for v\u00e5r videre ferd, sommerrute fra 1950 for Namsos Dampskibsselskap! Her er alle de f\u00f8rtini stoppestedene mellom Trondheim og Namsos listet opp. Det var ikke akkurat snakk om \u00e5 komme seg til byen p\u00e5 \u00e9n time den gangen. \u00abNauma\u00bb, \u00abKysten\u00bb og \u00abBj\u00f8rn\u00f8r\u00bb kunne finne p\u00e5 \u00e5 bruke fjorten timer fra \u00c5fjord og ett d\u00f8gn fra Bessaker. Volvoen tar oss med langs Norddalsveien gjennom skoger og over snaufjell, f\u00f8r vi triller ned Hofstaddalen til Brandsfjorden. Vi oppdager skiltet som peker ned til Hofstad kai og kj\u00f8rer s\u00e5 langt p\u00e5 grusveien vi kan f\u00f8r vi tr\u00e5kker inn bremsen helt ytterst p\u00e5 en trekai der nordvesten st\u00e5r rett p\u00e5. For en dr\u00f8y mannsalder siden sluttet veien fra \u00c5fjord her, og Hofstad kai var knutepunkt med omlasting mellom ruteb\u00e5t og rutebil. John Hopstad som gikk bort i vinter, var den siste som regjerte med butikk og post\u00e5pneri ved siden av dampskipsekspedisjonen, etter hvert ogs\u00e5 med bensinstasjon, fryseri, slakteri og oppdrett av regnbue\u00f8rret. N\u00e5 er alt historie, men mange av husene st\u00e5r og minner om storhetstida. Fem kilometer over fjellet og vi kommer til Straum. Her m\u00e5 vi ha kjentfolk for \u00e5 spore opp kaia. Vi satser p\u00e5 samvirkelaget, v\u00e5r tids sikreste m\u00f8teplass. Et par karer sitter ved respatexen ved inngangen. Som vanlig forf\u00f8lges vi av tilfeldighetenes godlune. - Har dere greie p\u00e5 namsosb\u00e5tkaia, sp\u00f8r vi. - Tja, jeg var den siste som hadde ekspedisjonen, svarer en av karene. 72-\u00e5rige Albert Aronsen blir gjerne med en tur ned til sj\u00f8kanten. Vi svinger ned en humpete traktorvei og finner restene av en kai mellom et par unnselige sj\u00f8hus. Skiltet med stedsnavnet og den halvrustne, autentiske, men n\u00e5 ulovlige tobakksreklamen skrur tiden tilbake. Albert var dampskipsekspedit\u00f8r, som det fortsatt het, p\u00e5 70-tallet da Namsosb\u00e5tens rute til Straum sang p\u00e5 siste verset. Men like godt husker han tiden da han var ung og hele bygda m\u00f8tte opp n\u00e5r b\u00e5ten kom. - Jeg tror jeg kan telle p\u00e5 \u00e9n h\u00e5nd de dagene jeg ikke m\u00f8tte opp. Det var svart av folk lenge f\u00f8r anl\u00f8pet. Nesten som et skarveskj\u00e6r. Vi guttunger lyttet med store \u00f8rer p\u00e5 gammelkara som \u00abbengla\u00bb om politikk og siste nytt i bygda. Egentlig l\u00e6rte vi vel det som var \u00e5 l\u00e6re om livet mens vi ventet p\u00e5 dampb\u00e5ten. Det var ei god tid. - Har vi f\u00e5tt det bedre i dag? - Nei, verden blir bare skumlere. Vi fant p\u00e5 et og annet \u00abpellement\u00bb vi ogs\u00e5, men n\u00e5 . . . Neste stoppested for Namsosb\u00e5ten og Ville Veier er Sumstad. Tett med hus, naust og brygger i en lun bukt mellom bratte knauser. Kaia her er fortsatt stor og godt brukbar, men butikken og brygga som legendariske Einar Bj\u00f8rshol drev fra 1930-\u00e5ra i nesten femti \u00e5r framover, er revet. I et naust like ved treffer vi to gubber i kjeledress, gummist\u00f8vler og caps. Lars Terning og Paul Terning er jevngamle 80-\u00e5ringer. Begge har v\u00e6rt fiskere og sj\u00f8folk, Lars har ogs\u00e5 v\u00e6rt p\u00e5 \u00ablanghavet\u00bb i mange \u00e5r. De forteller den samme historien om lokalb\u00e5ten og kaia. Om sjeldne turer til byen, kanskje et doktorbes\u00f8k, en tur p\u00e5 polet eller litt Hollywood-glamour p\u00e5 kino. - Vi m\u00f8tte opp n\u00e5r b\u00e5ten kom, om det s\u00e5 var natt eller dag. Det var en skikk som alle fulgte. Annen adspredelse hadde vi vel ikke, ingen trengte \u00e5 kaste bort tiden foran fjernsynet. Da bussen senere overtok, var det samme oppm\u00f8tet i starten, men det varte ikke lenge. Plutselig var alt forandret. Var det noen bakterier som kom gjennom lufta, eller hva var det? Vi tar med oss Terning-karenes filosofering mens vi kj\u00f8rer videre forbi bratthengene i Hellfjorden. Vi lurer p\u00e5 om fremskrittsbakteriene har rammet oss alle og om injeksjoner av nostalgi duger som antibiotika. I selve Roan har den nye tid overtatt helt. Dampskipskaia er forsterket og gir plass til 35-fotingen Vikabas som drives av br\u00f8drene Viken. Her finns noe s\u00e5 sjeldent som optimistiske kystfiskere. Namsosb\u00e5ten husker de fra guttedagene. - I dag m\u00e5 den se et byv\u00e5pen f\u00f8r den stopper, ler Frode og Ketil Viken. Den nye tid har ogs\u00e5 tatt over p\u00e5 Nesvalen. Fem nybygde rorbuer omkranser kaia, og et sl\u00f8yebord avsl\u00f8rer at det gamle m\u00f8testedet har g\u00e5tt inn i turismens tjeneste. Vi teller \u00e5tte tyskregistrerte biler. Roan er en krevende kommune for den som vil innom alle grendene. Det er alltid en ny fjord, et nytt nes og et nytt sted. I s\u00e5 m\u00e5te er Kiran fort gjort for oss som leter etter de gamle kaiene. Her er alle spor s\u00e5 godt som utslettet. Et landfeste for en flytebrygge i aluminium er det hele. Desto morsommere er det \u00e5 komme til veis ende, til Skj\u00f8ra som ligger innerst i den siste fjorden. Her finner vi mye som gleder. Trekaia ligger der like fin, med paller, kasser, tralle og oljefat. Og prikken over i-en; p\u00e5 bryggeveggen henger skiltet som forteller at dette er Skj\u00f8ra. Jeg banker p\u00e5 n\u00e6rmeste d\u00f8r, det st\u00e5r Ragnhild \u00d8stvik p\u00e5 skiltet. Hun viser seg \u00e5 v\u00e6re en hyggelig dame i sin beste alder, og ikke bare det, hun og mannen drev i sin tid b\u00e5de butikken og b\u00e5tekspedisjonen. Utrolig nok ligger fortsatt butikken der i brygga like bortenfor kaia, omtrent som hun forlot den da hun kuttet ut i 1982. Vi g\u00e5r over slitte golvbord og finner disk, vekt og kassaapparat. En gul sommerkjole som ikke ble solgt det \u00e5ret, henger der enn\u00e5 (kanskje er den alt moderne igjen?), og ved utgangsd\u00f8ra diverse oppslag med bra tidsspenn: Et skriv fra Postsparebanken er datert 1955, valgstyret i 1969 var ledet av Alf Nebb og siste kunngj\u00f8ring fra Namsos Trafikkselskap er fra 1979. Ragnhild blir med oss bort til ruteb\u00e5tkaia. Hun minnes da hun kom hit f\u00f8rste gang i 1951. Byjenta som fant seg mann i avkroken ble nok lagt merke til da hun gikk i land med koffertene . . . Hun tar tak i den halvmorkne tralla hun har slitt med p\u00e5 holkeglatte vinterkvelder og steikvarme sommerdager, trillet fiskekasser og varer inn og ut av lageret og til butikken. Ragnhild skotter opp p\u00e5 veggen og gj\u00f8r det klart: - \u00c6 ha' varskudd om at skiltet skal f\u00e5 st\u00e5! Oppmuntret av m\u00f8tet med en kvinne etter v\u00e5rt hjerte, lar vi Volvoen begynne p\u00e5 den lange turen tilbake til mer sentrale str\u00f8k av Fosen. Neste dag skal vi tr\u00e5kle oss rundt Stj\u00f8rnfjorden, fotografen p\u00e5st\u00e5r at det finnes noen spennende kaier der ogs\u00e5. I morgengryet spankulerer og spekulerer vi litt p\u00e5 Austr\u00e5tt kai. Stemmer det at kommunen har tenkt \u00e5 selge den til h\u00f8ystbydende? Kanskje skal vi by 500 kroner? I s\u00e5 fall blir vi reportasjeteamet med egen bil og egen kai. Det m\u00e5 v\u00e6re fint \u00e5 st\u00e5 der i blankskjermhuva og ta imot b\u00e5tene som legger til . . . Nei, vi sl\u00e5r fra oss stormannsgalskapen og kj\u00f8rer inn fjorden, passerer H\u00f8ybakken og Stallvika, anl\u00f8pssteder til Fosenb\u00e5ten det ogs\u00e5, men uten gammel kai. Kj\u00f8rer utover igjen p\u00e5 Rissa-siden. Passerer Husbysj\u00f8en med gammelbutikken, Saga med den flotte steinhvelvbrua, Frengen med skipsverftstillstand og ender opp i Fev\u00e5g som har en praktfull, lang trekai med solide steinkar under. Vi parkerer Volvoen ved bryggene der Vesta-livb\u00f8yen henger trofast og alltid p\u00e5 vakt. Noterer at den gamle butikken vis-\u00e0-vis er ribbet for varer. Et par tolleganger for rob\u00e5t er det eneste som er glemt igjen. Men vi har gjemt en godbit til slutt, fotografen har h\u00f8rt at den gamle kaia p\u00e5 Refsneshagen skal restaureres. Vi snur og kj\u00f8rer litt innover fjorden igjen for \u00e5 m\u00f8te bonden som har blitt kulturminneverner. Kasjettlue, skinnjakke og en diger bart over et like stort smil. Det er Anders Refsnes. Han er ikke yngre enn at han godt husker b\u00e5ten som hadde anl\u00f8p til langt inn p\u00e5 60-tallet. Slakteokser i kasser ble heist om bord sammen med dyrebar laks og tunge potetsekker. - I nothenget ved siden av satt karene og spilte poker p\u00e5 ei sildt\u00f8nne mens de ventet p\u00e5 en forsinket b\u00e5t. N\u00e5 er den en gang s\u00e5 staselige trekaia et s\u00f8rgelig syn der den ligger med brukket rygg og nettingsperring. Tjelden ser ut til \u00e5 v\u00e6re den eneste som kan ferdes trygt. Men slik skal det ikke fortsette. Anders har nemlig f\u00e5tt Rissa kommune, fylket og Riksantikvaren med p\u00e5 at kai og brygger p\u00e5 Refsneshagen skal restaureres. - Jeg skal gj\u00f8re mest mulig selv, og har allerede kappet furut\u00f8mmer fra egen skog. Det har v\u00e6rt en positiv opplevelse \u00e5 samarbeide med de offentlige etatene. Bare velvilje, sier Refsnes. Han regner med det kan koste innp\u00e5 en halv million \u00e5 f\u00e5 skikk p\u00e5 dampskipskaia. - Hvorfor legger du ned s\u00e5 mye arbeid p\u00e5 en falleferdig, gammel kai? - Jeg har alltid v\u00e6rt interessert i historie og s\u00e5 kommer det mye an p\u00e5 hvem du snakker kjenning med. At du har noen rundt deg som gl\u00f8der for det samme, har i grunnen alt \u00e5 si. Det har sikkert Anders Refsnes rett i. Det gjelder \u00e5 finne medsammensvorne n\u00e5r man vil oppn\u00e5 noe. Da kan til og med Fosens styggeste kai fort bli den fineste."]}, {"field": "category0", "value": "tema"}, {"field": "category1", "value": "tema|villeveier"}, {"field": "contenthash", "value": "6d741afd5f734456d98c60e0c4865a952c4dd25d5fb317a8aa34ae6294f842b3"}, {"field": "createtime", "value": "2017-04-30T23:27:17.000Z"}, {"field": "description", "value": "De hvite bokstavene p\u00e5 den slitte veggen roper fortsatt navnet Straum utover fjorden. Ekspedit\u00f8r Albert Aronsen er tilbake p\u00e5 kaia. Men ruteb\u00e5ten har for lengst lagt til for siste gang."}, {"field": "dominantimage", "value": "http://www.adressa.no/incoming/article1086199.ece5/ALTERNATES/w980-default/ver2%20TREKAIER026"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/50cb9df36b1c7422740074e553e241b66f834b71.jpg?598c84e5"}, {"field": "dominantthumbnaildimensions", "value": "300x169"}, {"field": "heading", "value": "F\u00f8r veien var kaia -adressa.no"}, {"field": "id", "value": "50cb9df36b1c7422740074e553e241b66f834b71"}, {"field": "keyword", "value": ["nyheter", "trondheim", "ukeadressa", "eadressa", "skattelister", "d\u00f8dsfall", "tr\u00f8nder", "trafikk"]}, {"field": "keywords", "value": "nyheter,trondheim,ukeadressa,eadressa,skattelister,d\u00f8dsfall,tr\u00f8nder,trafikk"}, {"field": "kw-category", "value": ["villeveier", "tema"]}, {"field": "kw-concept", "value": ["gamle kaia", "gammel kai", "kai", "utover fjorden"]}, {"field": "kw-entity", "value": ["skj\u00f8ra", "lars", "husbysj\u00f8en", "bj\u00f8rn\u00f8r", "hofstad", "sumstad", "volvoen", "fosenb\u00e5ten", "refsneshagen", "daltveit og bueng", "kysten", "namsosb\u00e5ten og ville veier", "kiran", "h\u00f8ybakken og stallvika", "namsos trafikkselskap", "norddalsveien", "trondheim og namsos", "fosen", "lars terning og paul terning", "austr\u00e5tt", "postsparebanken", "namsosb\u00e5tens", "nesvalen", "bessaker", "frode og ketil viken", "terning", "fev\u00e5g", "riksantikvaren", "vikabas", "hofstaddalen", "adressa", "namsos dampskibsselskap", "straum", "frengen", "vesta", "ville veier"]}, {"field": "kw-location", "value": ["brandsfjorden", "viken", "hollywood", "hellfjorden", "stj\u00f8rnfjorden", "rissa", "saga", "\u00e5fjord", "roan"]}, {"field": "kw-pageclass", "value": "article"}, {"field": "kw-person", "value": ["albert aronsen", "vidar daltveit", "ketil viken", "john hopstad", "paul terning", "einar bj\u00f8rshol", "anders refsnes", "alf nebb", "ragnhild \u00f8stvik", "lars terning", "helge bueng"]}, {"field": "kw-taxonomy", "value": ["tema/villeveier", "tema"]}, {"field": "og-image", "value": "http://www.adressa.no/incoming/article1086199.ece5/ALTERNATES/w980-default/ver2%20TREKAIER026"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "F\u00f8r veien var kaia"}, {"field": "og-type", "value": "article"}, {"field": "og-url", "value": "http://www.adressa.no/tema/villeveier/article16934.ece"}, {"field": "pageclass", "value": ["article"]}, {"field": "publishtime", "value": "2004-06-05T04:27:37.000Z"}, {"field": "recs-articleid", "value": "839439"}, {"field": "recs-category-type", "value": "taxonomy"}, {"field": "recs-category0", "value": "taxonomy|tema"}, {"field": "recs-category1", "value": "taxonomy|tema|villeveier"}, {"field": "recs-publishtime", "value": "2004-06-05T04:27:37.000Z"}, {"field": "recs-rawtitle", "value": "F\u00f8r veien var kaia -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["tema/villeveier", "tema"]}, {"field": "teaser", "value": "De hvite bokstavene p\u00e5 den slitte veggen roper fortsatt navnet Straum utover fjorden. Ekspedit\u00f8r Albert Aronsen er tilbake p\u00e5 kaia. Men ruteb\u00e5ten har for lengst lagt til for siste gang."}, {"field": "thumbnail", "value": "http://content-thumbnail.cxpublic.com/content/thumbnail200x150/50cb9df36b1c7422740074e553e241b66f834b71.jpg?598c84e5"}, {"field": "thumbnailfullheightdimensions", "value": "200x2022"}, {"field": "timestamp", "value": "2017-08-10T16:08:05.000Z"}, {"field": "title", "value": "F\u00f8r veien var kaia"}, {"field": "url", "value": "http://www.adressa.no/tema/villeveier/article16934.ece"}, {"field": "urlhash", "value": "50cb9df36b1c7422740074e553e241b66f834b71"}], "score": 0.5434794, "siteId": "9222270286501375973", "id": "50cb9df36b1c7422740074e553e241b66f834b71"}

