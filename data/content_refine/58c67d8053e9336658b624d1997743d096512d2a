{"fields": [{"field": "modifiedtime", "type": "time", "value": "2015-11-10T08:35:02.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "frode singsaas"}, {"field": "body", "value": ["Saken oppdateres.", "MEDAL OF HONOR:ALLIED ASSAULT (2002)", "PC", "I 2002 lanserte Electronic Arts pc-spillet \u00abMedal of Honor: Allied Assault\u00bb basert p\u00e5 en popul\u00e6r skytespillserie p\u00e5 Playstation-konsollen. Spillet ble laget av det lille selskapet 2015, som besto av blant andre Vince Zampella og Jason West. \u00abMoH:AA\u00bb ble en suksess. EA ville ha en oppf\u00f8lger, men utviklerteamet var ikke s\u00e6rlig lystne p\u00e5 \u00e5 f\u00f8lge sine oppdragsgiveres krav om en ny suksess, s\u00e5 teamet ble splittet i to. Zampella, West og en h\u00e5ndfull andre startet sitt eget studio som ble hetende Infinity Ward. De \u00f8vrige beholdt navnet 2015 og laget det heller middelm\u00e5dige \u00abMen of Valor\u00bb satt til Vietnam-krigen.", "\u00abMedal of Honor: Allied Assault\u00bb er selve grunnpilaren for alt som \u00abCall of Duty\u00bb-serien ble til. Velkjente elementer som regisserte \u00abaction-bobler\u00bb, hesblesende gameplay og den effektive m\u00e5te \u00e5 gi \u00f8yeblikkelig feedback til spilleren p\u00e5 er p\u00e5 plass her. Grafikkmessig sett ser \u00abMoH:AA\u00bb rimelig sidrumpa ut i 2012, men for mange\u00e5rige fans av \u00abCall of Duty\u00bb vil mange elementer v\u00e6re til \u00e5 kjenne igjen her.", "OPPTUR: I 2002 f\u00f8ltes dette som verdens beste skytespill. Din egen action-film p\u00e5 pc-en.", "NEDTUR: Sett med dagens \u00f8yne er \u00abMoH:AA\u00bb rimelig statisk og \u00abgammeldags\u00bb.", "CALL OF DUTY (2003)", "PC / Xbox 360", "Ett \u00e5r etter bruddet med EA lanserte Infinity Ward \u00abCall of Duty\u00bb eksklusivt for pc-plattformen. Allerede fra f\u00f8rste stund ble det klart at Zampella og West visste hva de drev med. \u00abCall of Duty\u00bb satte ny standard for cinematisk krigs-action i spillindustrien. Med en fintf\u00f8lelende nese for s\u00e5kalte \u00abscripted events\u00bb (regisserte action-bobler i mangel p\u00e5 et bedre norsk uttrykk) ble \u00abCall of Duty\u00bb noe helt nytt. Borte var de tradisjonelle \u00abtunnelene\u00bb som var s\u00e5 vanlig i skytespill. I stedet fikk spilleren f\u00f8lelsen av \u00e5 v\u00e6re \u00abhelten\u00bb i en p\u00e5kostet action-film. Spesielt landgangen i Normandie fikk mye oppmerksomhet p\u00e5 grunn av sin likhet med Spielberg-filmen \u00abSaving Private Ryan\u00bb. Dette var bare begynnelsen, men hvilken begynnelse!", "OPPTUR: Som en f\u00f8rsteklasses \u00e5rgangsvin, spillindustriens egen \u00abKanonene p\u00e5 Navarone\u00bb.", "NEDTUR: Grafikken er d\u00e5rligst av alle de \u00e5tte spillene i serien.", "CALL OF DUTY 2 (2005)", "PC/Xbox 360", "To \u00e5r etter kom oppf\u00f8lgeren. \u00abCall of Duty 2\u00bb var st\u00f8rre, bedre og enda mer \u00abcinematisk\u00bb enn forgjengeren. I tillegg hadde den en multiplayer-del som vi i ettertid ser kun viste antydninger til det som skulle bli seriens beste salgsargument bare noen f\u00e5 \u00e5r senere. I likhet med alle andre spill i serien, s\u00e5 tok ogs\u00e5 spilleren her kontrollen over flere fiktive karakterer fra begge sidene under 2. verdenskrig. Spillet var oppdelt i tre ulike kampanjer: En amerikansk soldat fra 2nd Ranger Battalion, en brite fra 7th Armoured Division i nord-Afrika og helt til slutt som menig Vasili Koslov fra 13. Guards Rifle Divsision i den r\u00f8de arme. Sistnevnte satte ny standard for hjertet-i-halsen-gameplay da Vasili var en av de mange soldater som ble sendt inn i krigssonen i Stalingrad uten v\u00e5pen. Og begrunnelsen? \u00abN\u00e5r din kamerat faller p\u00e5 slagmarken, plukker du opp hans v\u00e5pen og fortsetter kampen \u2013 om du overlever s\u00e5 lenge.\u00bb", "OPPTUR: Eksplosivt effektmakeri, imponerende action-sekvenser og en neglebitende historie.", "NEDTUR: Multiplayer-delen kan ikke m\u00e5le seg mot de nyere spillene i serien.", "CALL OF DUTY 3", "PC/Xbox 360/PS3", "Det var n\u00e5 klart for Activision at de satt p\u00e5 en gullgruve. Utgiveren ville ha mer av det samme \u2013 og helst s\u00e5 fort som overhodet mulig. Infinity Ward nektet \u00e5 lage nok et spill satt til 2. verdenskrig. Kompromisset ble at utviklerstudioeet Treyarch kom inn i bildet for \u00e5 lage det tredje spillet i serien, mens Infinity Ward fikk to \u00e5r p\u00e5 \u00e5 komme opp med noe helt nytt. \u00abCall of Duty 3\u00bb ble et hvilesteg for franchisen. Treyarch manglet selvtilliten til sine kollegaer i Infinity War og spillet ble en bl\u00e5kopi av forgjengeren \u2013 dog uten noen cinematiske h\u00f8ydepunkter som kunne matche de to foreg\u00e5ende spillene. Sett i etterp\u00e5klokskapens lys s\u00e5 kan man i dag argumentere for at b\u00e5de kritikere og publikum var litt vel rause mot \u00abCall of Duty 3\u00bb. Spillet er p\u00e5 ingen m\u00e5te en kalkun, men uten tvil den utgivelsen som det i dag er minst fristende \u00e5 bes\u00f8ke igjen.", "OPPTUR: Mange till\u00f8p til gode ideer, en omfattende kampanje.", "NEDTUR: Slapp historie, bl\u00e5kopi av de foreg\u00e5ende spillene i serien.", "CALL OF DUTY: MODERN WARFARE (2007)", "PC / Xbox 360 / PS3", "S\u00e5 smalt det. S\u00e5 til de grader. Infinity Wards tredje spill i serien introduserte publikum til \u00abmoderne krigf\u00f8ring\u00bb. Spillet tok for seg historien til den britiske SAS-styrken anf\u00f8rt av kaptein Price og den amerikanske spesialstyrken USMC 1st Force Recon anf\u00f8rt av l\u00f8ytnant Vasquez. Historien kretset rundt jakten p\u00e5 en russisk terroristleder. Om \u00abCall of Duty: Modern Warfare\u00bb hadde v\u00e6rt en film, ville den ha blitt produsert av Jerry Bruckheimer (\u00abTop Gun\u00bb, \u00abThe Rock\u00bb, \u00abBad Boys\u00bb) og regissert av James Cameron (\u00abAvatar\u00bb, \u00abAliens\u00bb). Spillet b\u00f8d p\u00e5 en rekke imponerende effekter. Den cinematiske regien var trappet opp i s\u00e5 stor grad at det til tider var vanskelig \u00e5 vite om du spilte spillet eller om spillet spilte deg. Uansett ble \u00abCall of Duty: Modern Warfare\u00bb en langt st\u00f8rre suksess enn sine tre forgjengere. Mye av dette takket v\u00e6re den til dels geniale multiplayer-modusen som hentet inn mange elementer fra rollespillverdenen. En annen grunn m\u00e5 tilskrives den s\u00f8ml\u00f8se m\u00e5ten multiplayer ble h\u00e5ndtert p\u00e5 Xbox Live. Etter hvert som spillerne gikk opp i erfaringspoeng, l\u00e5ste disse opp en tilsynelatende endel\u00f8s str\u00f8m av \u00abperks\u00bb, nye v\u00e5pen og nye oppgraderinger. Resultatet var en avhengighetsskapende type multiplayer som best kan beskrives ved \u00e5 sitere den n\u00e5 s\u00e5 klassiske Tine Melk -reklamen: \u00abM\u00e5 ha det, m\u00e5 bare ha det\u00bb. En annen suksessfaktor var at for f\u00f8rste gang s\u00e5 fungerte multiplayer-delen i et \u00abCall of Duty\u00bb-spill hundre prosent for konsoller. En ny \u00e6ra var innledet. PC-plattformen var ikke lenger unik i den grad at det var der man spilte online skytespill.", "OPPTUR: Neglebitende spenning i singleplayer, innovativ multiplayer.", "NEDTUR: Den grusomme hjertet-i-halsen-f\u00f8lelsen n\u00e5r \u00abdu\u00bb d\u00f8r av en kjernefysisk detonering.", "CALL OF DUTY: WORLD AT WAR (2008)", "PC / Xbox 360 / PS3", "Treyarch igjen. Annethvert \u00e5r-syklusen mellom Infinity Ward og Treyarch var n\u00e5 blitt rutine. Problemet til Treyarch var at de hadde startet \u00e5 jobbe med \u00abWorld at War\u00bb med den intensjonen at ogs\u00e5 Infinity Ward nok en gang ville bruke 2. verdenskrig som skuesplass. Der tok de feil. Da spillet ble sluppet i 2008 hadde allerede \u00abModern Warfare\u00bb snudd opp ned p\u00e5 alle de konvensjonene som var gjeldende bare ett \u00e5r tidligere. Treyarchs tolkning av kampene i stillehavet i under 2. verdenskrig framsto som siderumpa og bakp\u00e5 sammenlignet med settingen som Infinity Ward hadde smidd \u00e5ret f\u00f8r. Dette til tross, \u00abWorld at War\u00bb var et langt bedre spill enn \u00abCall of Duty 3\u00bb. Mange argumenterte ogs\u00e5 for at Treyarchs tolkning av multiplayer-elementene her faktisk var bedre enn i \u00abModern Warfare\u00bb. Begge spillene spilles aktiv av flere tusen mennesker hver dag ogs\u00e5 i 2012. Men om Treyarch fortsatt slet med \u00abkopi\u00bb-stempelet her, skulle det Santa Monica-baserte selskapet snart vise sitt sanne ansikt.", "OPPTUR: Zombier, sinte hunder og en feiende flott multiplayer.", "NEDTUR: Litt kjedelig singleplayer, 2. verdenskrig hadde s\u00e5 definitivt utspilt sin rolle i CoD-sammenheng.", "CALL OF DUTY: MODERN WARFARE 2 (2009)", "PC / Xbox 360 / PS3", "S\u00e5 smalt det igjen. Om \u00abModern Warfare\u00bb var en suksess, s\u00e5 ble \u00abModern Warfare 2\u00bb en mega-suksess. Spillet har s\u00e5 langt solgt over 22 millioner eksemplarer verden over og er det nest-best selgende spillet noensinne b\u00e5de i Storbritannia og i USA (gjett hvilket som har solgt aller best?). Infinity Ward kjempet hardt mot i det hele tatt \u00e5 lage \u00abModern Warfare 2\u00bb, men Activision ga seg ikke, og teamet til Zampella og West jobbet dag og natt i to \u00e5r for \u00e5 lage spillet som har en av de h\u00f8yeste rankingene p\u00e5 statistikksiden Metacritic noensinne. Men historien i \u00abModern Warfare 2\u00bb henger ikke p\u00e5 greip. Den er oppstykket, oppstyltet og nedsyltet av milit\u00e6rklisjeer og l\u00f8srevne kapitler. I tillegg s\u00e5 inneholder den spillhistoriens mest usmakelig mellomakt \u2013 den mye omtalte \u00abNo Russian\u00bb der du som hovedperson blir tvunget til \u00e5 ford\u00f8ye et scenario som ikke har noe som helst med begrepet \u00abunderholdning\u00bb \u00e5 gj\u00f8re.", "Men s\u00e5 var det multiplayer-delen da. Infinity Ward brukte sine siste krefter p\u00e5 \u00e5 lage en multiplayer s\u00e5 vanntett og s\u00e5 ekstremt kvalitetssikret at en nesten kunne h\u00f8re det globale internett knake i sine sammenf\u00f8yninger n\u00e5r flere hundre tusen mennesker logget seg p\u00e5 samtidig. \u00abModern Warfare 2\u00bb satte ny standard for hva som var vanlig n\u00e5r det gjaldt kart (kalt: \u00abmaps\u00bb) i en slik sammenheng. To selvstendige kart-pakker ble sluppet for spillet i etterkant av utgivelsen og bidro ytterligere til spillets popularitet og levetid. Etter dette startet en runddans med skittkasting mellom Infinity Ward og Activision, noe som f\u00f8rte til at Zampella og West tok med seg halve staben og dro. S\u00f8ksm\u00e5l og mot-s\u00f8ksm\u00e5l haglet mellom de to partene i det amerikanske rettssystemet. der Activision p\u00e5 sin side anklaget Zampella og West for \u00e5 v\u00e6re illojalitet, de to saks\u00f8kte Activision tilbake p\u00e5 grunnlag av ubetalte bonuser.", "OPPTUR: Multiplayer-delen er perfeksjonert ned til den minste detalj. Super-responsive kontroller.", "NEDTUR: Historien er det rene viss-vass, \u00abNo Russian\u00bb er smakl\u00f8st tullball av verste slag.", "CALL OF DUTY: BLACK OPS (2010)", "PC/Xbox 360/PS3", "S\u00e5 smalt det en tredje gang. Og denne gangen med et slikt brak at etterd\u00f8nningene fortsatt kan h\u00f8res. Treyarch, s\u00e5 alt for lenge i rollen som \u00abunderdog\u00bb til Infinity Ward, slo tilbake med alt de hadde. \u00abBlack Ops\u00bb tok utgangspunktet i den kalde krigen p\u00e5 1960-tallet og historien tok for seg en gruppe spesialsoldater (s\u00e5kalte Black Ops) gjennom en rekke James Bond-aktige scenarioer. Singleplayer-delen var et friskt pust etter den klamme historien i \u00abModern Warfare 2\u00bb, og multiplayer-delen la enda flere rollespillelementer til den etablerte rammen. Dette i tillegg til en samling multiplayer-brett som var de aller beste s\u00e5 langt i et \u00abCall of Duty\u00bb-spill, gjorde \u00abBlack Ops\u00bb til verdens st\u00f8rste underholdningslansering noensinne.", "I august 2011 s\u00e5 bekreftet Activision det f\u00e5 hadde trodd skulle skje da Infinity Ward gikk i oppl\u00f8sning: \u00abBlack Ops\u00bb hadde solgt svimlende 25 millioner eksemplarer verden over og var det mestselgende spillet noensinne i Europa og Nord-Amerika(alts\u00e5 de to st\u00f8rste markedene for videospill i verden). Hva var grunnen til at nettopp \u00abBlack Ops\u00bb ble tidenes mestselgende spill og ikke \u00abModern Warfare 2\u00bb eller \u00abModern Warfare 3\u00bb (som vi straks kommer til)? Treyarchs flotte singleplayer-del m\u00e5 f\u00e5 litt av \u00e6ren. De to \u00abModern Warfare\u00bb-spillene som var kommet ut til da, var begge eksempler p\u00e5 det ypperste innen moderne spillindustri, men som historiefortellere som hadde nok Infinity Ward litt av hvert \u00e5 l\u00e6re av Treyarch. De ble rett og slett for alvorlige og tok seg selv for seri\u00f8st. \u00abBlack Ops\u00bb, derimot, var som en James Bond-film der tempoet alltid tilpasses handlingen. Dessuten hadde \u00abBlack Ops\u00bb en solid porsjon humor samt en dose selvironi. Spillet tok seg selv aldri helt seri\u00f8st, noe de mange og underfundige modifikasjonene du kunne gj\u00f8re i multiplayer-menyen, vitnet om. Dessuten hadde \u00abBlack Ops\u00bb nazi-zombier. Noe alle som har sett den norske filmen \u00abD\u00f8d sn\u00f8\u00bb, kan vitne om at det alltid gj\u00f8re seg med \u00abbad guys\u00bb i en fantasi-setting. \u00abBlack Ops\u00bb fikk ogs\u00e5 fire brettpakker av ypperste klasse.", "OPPTUR: Beste multiplayer av alle CoD-spill. Spennende kald krig-historie.", "NEDTUR: Teknisk sett ikke like vanntett og stabil som Modern Warfare-spillene.", "CALL OF DUTY: MODERN WARFARE 3 (2011)", "PC/Xbox 360/PS3", "Nok en november og nok et kapittel for \u00abCall of Duty\u00bb. Med \u00abModern Warfare 3\u00bb ble restene av Infinity Ward styrket med to nye utviklerstudioer. Sledgehammer Games og Raven Software gjorde multiplayer-delen til et velsmurt maskineri nesten uten skj\u00f8nnhetsfeil. Infinity Ward tok l\u00e6rdom av feilene i \u00abModern Warfare 2\u00bb og laget en singleplayer-kampanje som var nesten like god som den i det aller f\u00f8rste MW-spillet. Sluttresultatet ble den mest profesjonelt sammensatte CoD-pakken s\u00e5 langt, men alt var ikke like rosenr\u00f8dt som enkelte anmeldere ville ha det til. For det f\u00f8rste var de fleste multiplayer-brettene for sm\u00e5. Det f\u00f8rte til kaotiske og hesblesende kamper som var over f\u00f8r du kom skikkelig i gang. Det andre var en rekke ubalanserte spawn-points (steder p\u00e5 brettene hvor du \u00abv\u00e5kner opp\u00bb etter \u00e5 ha blitt \u00abtatt\u00bb av fienden), som f\u00f8rte til frustrasjon og sinne hos spillerne.", "OPPTUR: Str\u00e5lende singleplayer, str\u00f8mlinjeformet multiplayer, gode \u00abContent Drop\u00bb-brett.", "NEDTUR: Brettene som kom med spillet, er for sm\u00e5 og d\u00e5rlige.", "CALL OF DUTY: BLACK OPS II (2012)", "PC / Xbox 360 / PS3", "Med \u00abBlack Ops II\u00bb ble Call of Duty -serien en sci-fi -fantasi. \u00c5ret er 2025 og USA og Kina er engasjert i kald krig. Ikke at det gjorde s\u00e6rlig stor forskjell p\u00e5 oppskriften. Men her perfeksjonerte Treyarch sin fortellerkunst og historien i \u00abBlack Ops II\u00bb byr p\u00e5 den kanskje beste singleplayer-opplevelsen i noe COD-spill siden det aller f\u00f8rste \u00abModern Warfare\u00bb.", "Multiplayer-delen var en nytelse fra start til slutt. Enn\u00e5 har serien til gode \u00e5 komme opp med en bedre, morsommere og mer underholdende online-del en dette. Multiplayer-brettene i fra \u00abBlack Ops II\u00bb og de fire etterf\u00f8lgende DLC-pakkene st\u00e5r den dag i dag som noe av de ypperste i serien. Og \u00abOrigins\u00bb -historien som ble det siste Zombie-tillegget denne gangen er et mesterstykke i hvordan lage bonus-innhold.", "OPPTUR: Det meste. Perfekt multiplayer og zombie-delen er et skattekammer av hemmeligheter og mysterier.", "NEDTUR: Fint lite, men \u00abCarrier\u00bb er personlig  det kjedeligste COD-brettet jeg noensinne har spilt multiplayer p\u00e5.", "CALL OF DUTY: GHOSTS ( 2013)", "PC / Xbox One / Xbox 360 / PS4 / PS3", "Og s\u00e5 gikk det den veien h\u00f8na sparker. Det skal godt gj\u00f8res \u00e5 finne noen som mener at \u00abGhosts\u00bb representerer det ypperste i COD-serien. Totalt ubalansert multiplayer og en gr\u00f8ssende kjedelig singleplayer-kampanje. Og jo mindre sagt om den unispirerte \u00abExtinction\u00bb -bonusen dess bedre. \u00abGhost\u00bb er rett og slett noe s\u00e5 uvanlig som et d\u00e5rlig COD-spill. Det eneste som redder spillet er at de fire DLC-pakkene som kom i etterkant av lanseringen rettet opp noe av det skuffende f\u00f8rsteinntrykket.", "OPPTUR: OK nettkode, en h\u00e5ndfull gode DLC-brett.", "NEDTUR: Det meste, h\u00e5pl\u00f8s singleplayer, elendige og ubalanserte multiplayer-brett.", "CALL OF DUTY: ADVANCED WARFARE ( 2014)", "PC / Xbox One / Xbox 360 / PS4 / PS3", "Mye, mye bedre. Nykommerne Sledgehammer Games fikk lage sitt f\u00f8rste COD-spill helt alene og resultatet st\u00e5r det respekt av. Vi er n\u00e5 40 \u00e5r inn i framtiden og sci-fi -f\u00f8lelsen er st\u00f8rre enn noengang tidligere. Soldatene du styrer et utrustet med jetpacks og et lite hopp kaster det mange meter opp i lufta. Dette gj\u00f8r at b\u00e5de single -og multiplayer f\u00f8les dobbelt s\u00e5 hurtig og kaotisk som tidligere spill. Det er som om speedometeret konstant viser 220 kilometer i timen. Men morsomt er det. Historien er selvsagt bare viss-vass ( som vanlig i COD-sammenheng), men spillet representerte en s\u00e5rt tiltrengt vitamininnspr\u00f8ytning etter den begredelige \u00abGhosts\u00bb.", "OPPTUR: Fartsfylt og underholdende multiplayer, mange kosmetiske oppgraderingsmuligheter.", "NEDTUR: \u00abExo-zombies\u00bb virket sikkert som en god id\u00e8  i teorien. I praksis s\u00e5 funker det p\u00e5 ingen m\u00e5te like godt som nazi-zombiene i \u00abBlack Ops\u00bb -trilogien.", "Men hva med de spillene i serien som havnet bak radaren? En h\u00e5ndfull titler som de fleste av fansen knapt nok vet eksisterer? Her er spillene det ikke er s\u00e5 stor grunn til \u00e5 juble for. Her er medaljens bakside.", "CALL OF DUTY: FINEST HOUR (2004)", "GameCube, PS2, Xbox", "I 2004 begynte \u00abCall of Duty\u00bb \u00e5 bli et fenomen i pc-milj\u00f8er, og Activision var ikke sen om \u00e5 melke kua. For om serien var p\u00e5 vei til \u00e5 bli en suksess p\u00e5 pc, var det vel ingenting som hindret den i f\u00e5 samme status p\u00e5 konsoller ogs\u00e5 \u2013 eller var det? Problemet l\u00e5 i at ingen bortsett fra Bungie (\u00abHalo\u00bb) helt hadde knekt koden om hvordan \u00e5 f\u00e5 en FPS (f\u00f8rstepersonskyter) til \u00e5 fungere optimalt p\u00e5 datidens konsoller. Det forhindret selvsagt ikke Activision fra \u00e5 pr\u00f8ve.", "\u00abCall of Duty: Finest Hour\u00bb var en helt OK, om en smule unispirert bl\u00e5kopi av det f\u00f8rste pc-spillet i serien. Spillet ble laget av Spark Unlimited som senere feilet noe s\u00e5 grassat med spill-kalkunen \u00abTurning Point: Fall of Liberty\u00bb. Det som i all hovedsak manglet fra \u00abCall of Duty: Finest Hour\u00bb var Infinity Wards cinematiske \u00abaction-bobler\u00bb. Tilbake sto en guffen og gr\u00e5 seksdelt historie som hverken hadde nerve eller spenning i seg. Om du virkelig \u00f8nsker \u00e5 g\u00e5 i dybden p\u00e5 \u00abCall of Duty\u00bb-historikken, er dette det spillet med god samvittighet kan hoppe bukk over.", "OPPTUR: En helt grei FPS satt til 2. verdenskrig. Intet mer, intet indre.", "NEDTUR: Guffen og gr\u00e5 grafikk, slappe kontrollmekanismer, kjedelig historie.", "CALL OF DUTY: BIG RED ONE (2005)", "GameCube, PS2, Xbox", "Treyarch (\u00abCall of Duty: Black Ops\u00bb) fikk sin f\u00f8rste smak p\u00e5 CoD-universet med dette her. Pussig nok s\u00e5 er \u00abBig Red One\u00bb langt bedre enn \u00abCall of Duty 3\u00bb (som ogs\u00e5 ble laget av Treyarch) selv om det kun er sistnevnte som er kanonisert. Spillet handler utelukkende om U.S. Army sin 1. infanteridivisjon, en enhet som fikk kallenavnet \u00abBig Red One\u00bb p\u00e5 grunn av det store, r\u00f8de tallet som de bar p\u00e5 uniformene sine. Treyarch tiln\u00e6rmet seg serien med en \u00abse-lytt-og-l\u00e6r\u00bb-tiln\u00e6rming. Inspirasjonen fra \u00abstorebror\u00bb Infinity Ward ligger som tjukk ertesuppe over hele spillet, men det forhindret at \u00abBig Red One\u00bb ble en knakende god debut for utviklerteamet. Spillet ble sluppet samtidig b\u00e5de p\u00e5 Playstation 2, Xbox og GameCube. Adresseavisen var s\u00e5 heldig at vi fikk et eksemplar p\u00e5 hver eneste av disse plattformene, noe som gj\u00f8r at vi i dag med letthet kan k\u00e5re GameCube-versjonen til den aller beste. P\u00e5 PS2 og Xbox s\u00e5 ser \u00abBig Red One\u00bb ikke s\u00e6rlig stor eller r\u00f8d ut, p\u00e5 GameCube, derimot, s\u00e5 holder grafikken seg forbausende bra. Har du en Nintendo Wii liggende \u00e5 st\u00f8ve i kjelleren og du finner denne i tilbudshylla til GameStop s\u00e5 vet hva du har \u00e5 gj\u00f8re.", "OPPTUR: Spiren til det som skulle bli \u00abBlack Ops\u00bb kan anes her, ja.", "NEDTUR: Men i bunn og grunn en \u00abcopy/paste\u00bb-jobb etter Infinity Ward-oppskriften.", "CALL OF DUTY: ROADS TO VICTORY (2007)", "PSP", "Gr\u00f8ss og gru. Amaze Entertaiment var et utviklerteam som hadde spesialisert seg p\u00e5 filmlisenser og som ikke hadde noen erfaring med f\u00f8rstepersonskytere. Noe som ogs\u00e5 merkes her. Ingen multiplayer, en d\u00f8rgende intetsigende singleplayer-kampanje og en fullstendig h\u00e5pl\u00f8s kontrollmekanisme. I tillegg var grafikken gr\u00e5-bl\u00e5 gjennom hele spillet. Og hvem var det som sa at PSP-en var egnet til \u00e5 spille f\u00f8rsteperson-spill p\u00e5?", "OPPTUR: Bitte-bitte-bittelitt bedre enn \u00abCall of Duty: Finest Hour\u00bb", "NEDTUR: Her kan du velge og vrake. Selv holder jeg en knapp p\u00e5 grafikken.", "CALL OF DUTY: WORLD AT WAR: FINAL FRONTS (2008)", "PS2", "Hvem i hule, heite trenger tre titler p\u00e5 et spill!? Det h\u00e5pl\u00f8se navnet til tross, \u00abCoD: WaW: FF\u00bb (herved nominert til \u00e5rets mest idiotiske forkortelse!) var en helt OK konvertering av et moderne spill til en gammel konsoll. Det som hovedsaklig ble gjort her var \u00e5 ta Treyarchs \u00abCall of Duty: World at War\u00bb, strippe den for alle partikkeleffekter, h\u00f8yoppl\u00f8selige teksturer og alle andre grafiske elementer vi n\u00e5 tar for gitt, og legg til \u00abnoko att\u00e5t\u00bb. Spillet fikk sine helt egne oppdrag eksklusivt for PS2 fordi hele mulitplayer-delen ble tatt bort. N\u00e5 kan en jo sp\u00f8rre seg om grunnen til dette langt inne i dagens konsollgenerasjon, men slik ble det. Singleplayer er helt OK, men jeg kan ikke skj\u00f8nne noe annet enn at de som kj\u00f8pte denne m\u00e5 ha f\u00f8lt seg rimelig snytt.", "OPPTUR: Mye singleplayer for penga, grei PS2-grafikk.", "NEDTUR: Ingen multiplayer i det hele tatt \u2013 og da er jo liksom vitsen med CoD borte.", "NB! V\u00e5rt anmeldereksemplar av \u00abCall of Duty: Black Ops III\u00bb har blitt forsinket fra Activision, men vi h\u00e5per \u00e5 kunne publisere en anmeldelse av \u00e5rets COD-tittel i l\u00f8pet av denne uken."]}, {"field": "category0", "value": "kultur"}, {"field": "contenthash", "value": "cdfb5601d82b2d81d9bd16eb0931ffcfd9fd1afdaf568c84e376fc90751319a5"}, {"field": "createtime", "value": "2016-10-21T02:39:40.000Z"}, {"field": "description", "value": "\u00abCall of Duty\u00bb har ikke alltid v\u00e6rt synonymt med topplasseringer og astronomiske salgstall. Vi tar en titt p\u00e5 historien til denne serien som har g\u00e5tt fra \u00e5 v\u00e6re et PC-spill for den harde kjernen til \u00e5 bli et globalt underholdningsfenomen av enorme dimensjoner."}, {"field": "dominantimage", "value": "http://www.adressa.no/incoming/article11787068.ece/s22w3p/ALTERNATES/w980-default/COD1.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/58c67d8053e9336658b624d1997743d096512d2a.jpg?5957a946"}, {"field": "dominantthumbnaildimensions", "value": "300x169"}, {"field": "heading", "value": "Historien om Call of Duty -adressa.no"}, {"field": "id", "value": "58c67d8053e9336658b624d1997743d096512d2a"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-classification", "value": "hobbies-and-interests"}, {"field": "kw-company", "value": ["infinity ward", "spark unlimited", "electronic arts", "activision", "gamestop", "treyarch"]}, {"field": "kw-concept", "value": ["kald krig", "mestselgende spill", "foreg\u00e5ende spillene", "spill", "tredje spill", "spillet noensinne", "millioner eksemplarer verden", "eksemplarer verden", "tusen mennesker", "millioner eksemplarer"]}, {"field": "kw-entity", "value": ["black ops", "playstation 2", "assault", "modern warfare 2", "armoured division", "moh", "honor", "infinity ward og activision", "games og raven software", "modern warfare 3", "xbox live", "force recon", "d\u00f8d", "call of duty", "world", "extinction", "hour", "entertaiment", "infinity war", "duty 3", "duty 2", "content drop", "aliens", "zampella og west", "bad boys", "war", "avatar", "no russian", "call of duty 3", "carrier", "modern warfare", "ghosts", "gamecube", "bungie", "cod", "duty", "black ops ii", "vasili koslov", "big red one", "europa og nord-amerika"]}, {"field": "kw-location", "value": ["santa monica", "kina", "liberty", "storbritannia", "price", "west", "vietnam", "halo"]}, {"field": "kw-pageclass", "value": "article"}, {"field": "kw-person", "value": ["saving private ryan", "raven software", "james cameron", "jerry bruckheimer", "james bond", "vince zampella", "jason west"]}, {"field": "kw-taxonomy", "value": "kultur"}, {"field": "og-image", "value": "http://www.adressa.no/incoming/article11787068.ece/s22w3p/ALTERNATES/w980-default/COD1.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Historien om Call of Duty"}, {"field": "og-type", "value": "article"}, {"field": "og-url", "value": "http://www.adressa.no/kultur/2015/11/10/Historien-om-Call-of-Duty-11787268.ece"}, {"field": "pageclass", "value": ["article"]}, {"field": "publishtime", "value": "2015-11-10T08:35:02.000Z"}, {"field": "recs-articleid", "value": "11787268"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2015-11-10T08:35:02.000Z"}, {"field": "recs-rawtitle", "value": "Historien om Call of Duty -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "\u00abCall of Duty\u00bb har ikke alltid v\u00e6rt synonymt med topplasseringer og astronomiske salgstall. Vi tar en titt p\u00e5 historien til denne serien som har g\u00e5tt fra \u00e5 v\u00e6re et PC-spill for den harde kjernen til \u00e5 bli et globalt underholdningsfenomen av enorme dimensjoner."}, {"field": "thumbnail", "value": "http://content-thumbnail.cxpublic.com/content/thumbnail200x150/58c67d8053e9336658b624d1997743d096512d2a.jpg?5957a946"}, {"field": "thumbnailfullheightdimensions", "value": "200x5449"}, {"field": "timestamp", "value": "2017-07-01T13:53:10.000Z"}, {"field": "title", "value": "Historien om Call of Duty"}, {"field": "url", "value": "http://www.adressa.no/kultur/2015/11/10/Historien-om-Call-of-Duty-11787268.ece"}, {"field": "urlhash", "value": "58c67d8053e9336658b624d1997743d096512d2a"}], "score": 1.0431291, "siteId": "9222270286501375973", "id": "58c67d8053e9336658b624d1997743d096512d2a"}

