{"fields": [{"field": "modifiedtime", "type": "time", "value": "2017-02-06T07:23:26.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "magasin pluss", "Portrettet", "Tr\u00e5ante 2017", "samejubileet 2017"]}, {"field": "author", "value": "geir svardal"}, {"field": "body", "value": ["Det hender at Ida Marie Bransfjell f\u00f8ler at hun ikke strekker til som en prototyp same, at hun ikke greier \u00e5 svare opp til folks forventninger, s\u00e5 \u00e5 si.", "Ikke bor hun i en gamme midt i Ilaparken, men i en moderne leilighet i en av de mer hippe sentrumsdelene av Trondheim. Ikke ramler hun inn p\u00e5 den lokale Bunnpris-butikken i Ila i full samemundur heller, mens hun joiker forn\u00f8yd ut med handleposen i den ene h\u00e5nda og datteren Tilde Sunn\u00e1 i den andre. Og denne morgenen, etter \u00e5 ha levert i barnehagen, tok hun apostlenes hester i bruk over Kalvskinnet, p\u00e5 vei til sentrum. Reinsdyrene hadde hun jo likevel parkert p\u00e5 vinterbeite i Femunden.", "Les ogs\u00e5:  Det elastiske hodet", "Les ogs\u00e5:  Livet er bare et \u00f8yeblikk", "- Jeg vet ikke helt hvilke forventninger enkelte har til en \u00abekte same\u00bb, men det hender at de sp\u00f8r om jeg virkelig er hva jeg utgir meg for ja, ler Ida Marie.", "Satirikeren Odd B\u00f8rretzen pludret om hvor redd han var for \u00e5 f\u00e5 kolorerte samer i plenen, den gangen det ble demonstrert foran Stortinget mot utbyggingen av Alta-Kautokeinovassdraget. Det skjedde nesten tre \u00e5r f\u00f8r Ida Marie Bransfjell ble f\u00f8dt i 1982. N\u00e5 gleder hun seg til \u00e5 oppfylle en rekke m\u00e5l hun har satt seg foran \u00abTr\u00e5ante 2017\u00bb, hundre\u00e5rsmarkeringen for samefolkets f\u00f8rste landsm\u00f8te.", "- Vi skal pirre nysgjerrigheten til folk i Trondheim, til de som ikke er klar over hvor viktig byen er i samisk historie. Vi skal spre kunnskap og synliggj\u00f8re mangfoldet i samisk spr\u00e5k og kultur. Norge er tuftet p\u00e5 to folk, som kong Harald sa da han \u00e5pnet Sametinget i 1997, og vi skal styrke denne bevisstheten og forsterke broene. Jo mindre kunnskap folk har, jo mer fordommer, ikke sant, og derfor skal byen farges av samiske uttrykksformer p\u00e5 en slik m\u00e5te at \u00abTr\u00e5ante 2017\u00bb vil bli husket i mange ti\u00e5r framover, lover Ida Marie Bransfjell beskjedent.", "Da Ida Marie Bransfjell ble ansatt som prosjektleder for \u00abTr\u00e5ante 2017\u00bb for halvannet \u00e5r siden, sa hun straks opp stillingen som l\u00e6rer ved Aajege, det samiske spr\u00e5ksenteret p\u00e5 R\u00f8ros. Samiskspr\u00e5klige l\u00e6rere vil alltid f\u00e5 jobb igjen, resonnerte Ida Marie, f\u00f8r hun startet jakten p\u00e5 en barnehageplass i Trondheim. Da Tilde Sunn\u00e1 var sikret et sted \u00e5 v\u00e6re p\u00e5 dagtid, mens mamma kunne forberede byen p\u00e5 fest, var det bare \u00e5 finne en leilighet i n\u00e6rheten. Deretter pakket alenemoren bilen og dro.", "- Enten ante de ikke alt hva de fikk i \u00e9n og samme person da de tilb\u00f8d Ida jobben, eller s\u00e5 hadde de flaks, tror venninnen Ellinor Marita J\u00e5ma, som seks \u00e5r tidligere, sammen med blant andre Ida Marie, hadde stiftet det s\u00f8rsamiske partiet \u00c5arjel-Saemiej Gielh (\u00abS\u00f8rsamiske r\u00f8ster\u00bb).", "I over et \u00e5r jobbet Ida Marie Bransfjell s\u00e5 godt som alene med \u00e5 snekre jubileumsprogrammet. F\u00f8rst p\u00e5 senh\u00f8sten i fjor fikk hun innleid selskap og hjelp p\u00e5 det trange kontoret som hun disponerer i andre etasje hos Kulturenheten i Dronningens gate.", "- Det har v\u00e6rt et maratonl\u00f8p, bekrefter Ida Marie, men s\u00e5nn har hele livet hennes i grunnen alltid v\u00e6rt.", "- Til tider har jeg kanskje hatt litt for mange baller i lufta, men jeg m\u00e5 hele tiden ha noe \u00e5 strekke meg etter, forklarer hun.", "I oppkj\u00f8ringen til festuka som \u00e5pner p\u00e5 Torvet mandag, p\u00e5 samefolkets dag, har hun truffet mange trondhjemmere med samiske r\u00f8tter, men som av ulike grunner ikke har flagget sin bakgrunn og identitet i det vide og brede i storsamfunnet. Ida Marie h\u00e5per at mange av disse vil finne fram koftene og kaste seg ut i festlighetene de neste dagene, drevet fram av feststemningen som skal ligge som en euforisk sky over byen.", "- Jeg vet at jeg er privilegert p\u00e5 alle vis fordi jeg kommer fra et s\u00f8rsamisk omr\u00e5de og er oppvokst med reindriften, medgir hun.", "Fram til Ida Marie var sju \u00e5r og ble sendt til internatskole i Sn\u00e5sa, beveget hun seg sammen med familien og reinsdyrsflokken gjennom \u00e5rstidene i Saanti-sitje, det s\u00f8rsamiske navnet p\u00e5 Essand reinbeitedistrikt. Hun har senere reflektert mye over de ni \u00e5rene hun tilbrakte vekk fra familien, men for \u00e5 beskrive medaljens forside aller f\u00f8rst:", "- Jeg fikk vokse opp i en majoritet med trygge rammer, der ingen stilte sp\u00f8rsm\u00e5l ved hvem du var. Det var fordelen med \u00e5 tilbringe barndommen p\u00e5 internat, sammen med sine egne, i det som ble en ny storfamilie p\u00e5 skolen, og i et Sn\u00e5sa-samfunn der skolen var en integrert del av dagliglivet i bygda. Internatet l\u00e5 nedenfor huset til Joralf Gjerstad, og vi pleide alltid \u00e5 l\u00f8pe gjennom hagen hans n\u00e5r vi skulle ta snarveien til butikken. Av og til kunne han vinke til oss gjennom vinduet der vi fl\u00f8y forbi. Joralf var alltid ivrig p\u00e5 \u00e5 framsnakke samene i Sn\u00e5sa.", "Senere har Ida Marie selv f\u00e5tt oppleve og delvis erfare hvordan det er \u00e5 g\u00e5 gjennom faser i livet der det \u00e5 skille seg ut ikke er like lett. Etter at hun flyttet til Trondheim for \u00e5 begynne p\u00e5 videreg\u00e5ende, fikk hun rikelig anledning til \u00e5 se tilbake p\u00e5 \u00e5rene i Sn\u00e5sa med et litt mer nyansert blikk.", "- \u00c5 begynne p\u00e5 Katta ble selve overgangen til det store og virkelige livet, vekk fra den trygge storfamilien som hadde skjermet meg p\u00e5 godt og vondt i Sn\u00e5sa.", "Ida Marie Bransfjell var 16 \u00e5r da hun begynte i andreklassen p\u00e5 Katta i 1999, etter ett \u00e5rs mellomlanding p\u00e5 videreg\u00e5ende i Grong.", "- Alt ble plutselig veldig annerledes. \u00c9n ting var at jeg kjente hvor alene jeg var og hvor ensomt det kunne v\u00e6re \u00e5 bo p\u00e5 hybel, noe helt annet var de mange forvirrende sp\u00f8rsm\u00e5lene fra klassekameratene.", "\u00c5 leve i to kulturer medf\u00f8rte at Ida Marie innimellom var borte fra skolen i kortere eller lengre perioder. Hun kunne bli hentet i femtida p\u00e5 morgenkvisten av pappa Lars (ellers Larsnils, som han gjerne kalles) for \u00e5 bli med hjem p\u00e5 slakting, hvis det ikke var andre gj\u00f8rem\u00e5l i Saanti-sitje som krevde at hun, i likhet med resten av familien, m\u00e5tte ta del i arbeidet.", "- Slik hadde det v\u00e6rt bestandig, men i Sn\u00e5sa dro vi gjerne alle som \u00e9n hjem til familiene v\u00e5re samtidig og ingen ba om forklaring p\u00e5 noe som helst. P\u00e5 Katta f\u00f8lte jeg at jeg m\u00e5tte redegj\u00f8re for meg selv hele tiden, p\u00e5 en m\u00e5te som virket litt utmattende. Jeg ville helst bli vurdert som Ida, men jeg f\u00f8lte at \u00absamen\u00bb Ida skygget for den jeg gjerne ville fremst\u00e5 som i et nytt skolemilj\u00f8.", "For f\u00f8rste gang i livet opplevde Ida Marie en slags identitetskrise, samtidig som hun begynte \u00e5 reflektere over hva de trygge internat\u00e5rene i Sn\u00e5sa egentlig hadde forberedt henne p\u00e5, n\u00e5 som verden omsider b\u00f8d opp til dans. Hva var den erfaringen verdt liksom, n\u00e5r hun plutselig m\u00e5tte forklare, mer enn \u00e5 forsvare, identiteten og verdiene sine hele tiden?", "- Jeg s\u00e5 andre relasjonsforhold som jeg stusset over, som n\u00e5r foreldrene til klassevennene mine kunne ta rundt sine egne barn og gi dem spontane klemmer, for eksempel. Hva, de er da altfor voksne til s\u00e5nt, tenkte jeg inni meg.", "Hjemme p\u00e5 hybelen kunne hun etterp\u00e5 bli sittende og gruble over hvordan \u00e5rene i Sn\u00e5sa hadde formet henne til den hun var blitt s\u00e5 langt, og hun kjente litt p\u00e5 en gryende bitterhet. Hun likte \u00e5 tro at hun selv hadde v\u00e6rt en perfekt internatunge, nysgjerrig og tilpasningsdyktig. Samtidig forsto hun i ettertid at alle neppe hadde hatt det like greit som henne.", "- Du f\u00e5r noen innvendige s\u00e5r n\u00e5r du vokser opp p\u00e5 dette viset, og de s\u00e5rene gror ikke. Du blir tidlig selvstendig, uten \u00e5 v\u00e6re klar for det. Du mister noen ting, uten at jeg helt er i stand til \u00e5 forklare n\u00f8yaktig hva.", "Men noe av svaret l\u00e5 kanskje i disse Katta-foreldrenes omsorgsfulle klemming av sine ten\u00e5ringsbarn, tror hun.", "- De to \u00e5rene p\u00e5 Katta representerer ikke noe h\u00f8ydepunkt i livet mitt, selv om flere av l\u00e6rerne, som Egil Mogstad, ikke minst \u2013 jeg ble nesten forelsket i ham \u2013 og mange av elevene var kjempeflotte. Men det var en tid der jeg f\u00f8lte at jeg levde et slags dobbeltliv. Jeg forelsket meg i gutter, jeg ogs\u00e5, men det var sikkert ikke s\u00e5 kult \u00e5 v\u00e6re sammen med meg, og ikke s\u00e5 artig \u00e5 h\u00f8re at kj\u00e6resten din ble joika til heller.", "Hun brukte i stedet mye tid p\u00e5 volleyball, der hun spilte p\u00e5 toppniv\u00e5 i hardtsatsende \u00c5sheim og ble innkalt p\u00e5 en juniorlandslagssamling. Og ellers l\u00e5 alltid Skarpdalen og ventet p\u00e5 henne som en oase inne i fjellheimen.", "Skarpdalen ligger mellom Tydal og Mer\u00e5ker og har en helt spesiell plass i Ida Marie Bransfjells hjerte.", "- Skarpdalen er hellig. Jeg har minner derfra tilbake s\u00e5 lenge jeg kan huske.", "Det er sommerbostedet for reinflokken som tilh\u00f8rer Saanti-sitje som kommer nordover p\u00e5 v\u00e5rparten etter \u00e5 ha tilbrakt vinterbeite i traktene ved Femunden.", "- Barndommen er full av lydene, luktene og smakene fra Skarpdalen, der alle driftsenhetene bor gjennom sommeren i det som blir en liten samelandsby, forteller Ida Marie entusiastisk.", "- Kalvemerkingen i Skarpdalen er den st\u00f8rste h\u00f8ytiden innenfor reindriften, og der tr\u00e5r alle som \u00e9n til, unge som gamle. Det er et sjekkpunkt der vi kontrollerer produksjon og rovdyrskadene gjennom vinteren, samtidig som det er en viktig arena for kultur- og tradisjonsoverf\u00f8ring.", "Da Ida Marie gikk p\u00e5 internatskolen i Sn\u00e5sa, ble sommeroppholdene i Skarpdalen ekstra viktige. S\u00f8steren Sara, som er fire \u00e5r yngre, kom etter hvert opp til Sn\u00e5sa, hun ogs\u00e5, mens broren Lars Elias ble f\u00f8dt da Ida Marie gikk i andreklassen. Avstanden b\u00e5de i tid og sted gjorde a at de to i praksis ikke fikk utviklet et vanlig s\u00f8skenforhold.", "- Men i Skarpdalen fikk vi tatt igjen noe av det s\u00f8skenforholdet vi ikke fikk dyrket hjemme, sier Ida Marie.", "Der var ogs\u00e5 mamma Eva Karin R\u00f8nning med, fram til hun og faren skilte lag da Ida Marie var 15 \u00e5r. Eva Karin var oppvokst med reindriftsn\u00e6ringen tett innp\u00e5 seg i Tydal, men er selv ikke same.", "- Da hun giftet seg med faren min, begynte hun straks p\u00e5 spr\u00e5kkurs og hun l\u00e6rte seg samiske h\u00e5ndverks- og mattradisjoner p\u00e5 rekordtid. N\u00e5r du gifter deg med en reinsame, nytter det liksom ikke \u00e5 henge med som blindpassasjer, og hun bestemte seg fra dag \u00e9n at hun ikke skulle v\u00e6re en kulturell bremsekloss n\u00e5r vi ungene kom til.", "N\u00e5 forpakter mora bort en stor familieg\u00e5rd i Tydal.", "- Jeg kan med andre ord bli litt av et varp, skj\u00f8nner du, men i stedet g\u00e5r jeg rundt her som singel, flirer Ida Marie Bransfjell.", "Ikke for det: Hun har seri\u00f8se planer om \u00e5 gj\u00f8re noe med den situasjonen, bare \u00abTr\u00e5ante 2017\u00bb er vel overst\u00e5tt og hun f\u00e5r hodet over vann.", "Hun har tilsynelatende ingen bestemt i kikkerten, men medgir at en same nok vil ha st\u00f8rst sjanse. Kj\u00e6rligheten kjenner ingen grenser, like lite som en reinsdyrflokk, men likevel:", "- Jeg skal ikke v\u00e6re fordomsfull, men navlestrengen til selve grunnverdiene i livet er s\u00e5 sterk. \u00c5 v\u00e6re en del av en minoritet, b\u00e5de i forhold til det samiske og til storsamfunnet, er med og styrker b\u00e5ndene. Vi har mye vond historie, det er mye til \u00e5 grine av, mye t\u00f8ff fortid, og det er viktig at vi samer st\u00e5r sammen og verner den historien, mener Ida Marie Bransfjell.", "Hun var samboer i flere \u00e5r med faren til Tilde Sunn\u00e1, en markasame fra Nord-Norge, men de flyttet fra hverandre for dr\u00f8ye to \u00e5r siden.", "- Jeg trives helt fint som alenemor og bysame for en tidsbestemt periode, sier hun.", "Hver eneste dag, og nesten i hver eneste time med Tilde Sunn\u00e1, tenker Ida Marie p\u00e5 hvordan det ville ha v\u00e6rt \u00e5 sende datteren av sted til en internatskole langt unna hjemstedet.", "- N\u00e5r jeg henter henne i barnehagen, n\u00e5r vi g\u00e5r i butikken, n\u00e5r vi ser p\u00e5 tv eller leser en bok, tenker jeg at dette sluttet mine foreldre \u00e5 v\u00e6re en del av. Det stoppet da jeg var sju \u00e5r. S\u00e5rheten kom tilbake da jeg selv ble mor, sier Ida Marie.", "N\u00e5r festuka er over neste s\u00f8ndag, blir Ida Marie Bransfjell ganske snart alene igjen p\u00e5 kontoret i Trondheim sentrum. Produsenten Kari Thorvik, som ellers er pressesjefen til \u00c5ge Aleksandersen, pakker sammen sakene. Det samme gj\u00f8r Johanne Sundby som er kommunikasjonsansvarlig og Ragni Nerg\u00e5rd, som har v\u00e6rt koordinator. Men fortsatt skal samisk kultur formidles gjennom hele 2017, og selve prosjektstillingen varer ut \u00e5ret. Hva som skjer etterp\u00e5, aner ikke Ida Marie.", "- Jeg er en typisk flyttsame og er ikke stedbundet p\u00e5 vanlig vis. Jeg m\u00e5 ikke tilbake til R\u00f8ros, men m\u00e5 v\u00e6re i regionen. Jeg m\u00e5 ha n\u00e6rhet til reinsdyrene mine, sier Ida Marie.", "I Ila, der hun n\u00e5 bor p\u00e5 andre \u00e5ret, stortrives hun og Tilde Sunn\u00e1. Lokalpatriotismen har alltid st\u00e5tt sterkt i denne gamle arbeiderbydelen, der mange identifiserer seg som ilinger, like mye som trondhjemmere.", "Ida Maries geografiske perspektiv er litt st\u00f8rre. Ganske n\u00f8yaktig 2324 kvadratkilometer, som hun definerer seg \u00abhjemme\u00bb.", "- Jeg pleier \u00e5 si at jeg h\u00f8rer til i Saanti-sitje. Det er viktig.", "Men Tr\u00e5ante er like mye en hjemmebane for Ida Marie Bransfjell, n\u00e5 og bestandig, for henne som for alle andre s\u00f8rsamer. Og n\u00e5 telles det ned til tidenes jubileumsfest.", "Aktuell: Vil v\u00e6re h\u00f8yt og lavt i Tr\u00e5ante/Trondheim i uka som kommer, som prosjektleder for det store hundre\u00e5rsjubileet for samenes f\u00f8rste landsm\u00f8te i Metodistkirken, 6. februar 1917. \u00abTr\u00e5ante 2017\u00bb skal bli en folkefest med 120 ulike arrangementer over hele byen.", "Alder: 34 \u00e5r.", "Familie: Mor til tre og et halvt \u00e5r gamle", "Tilde Sunn\u00e1.", "Bor: Ila i Trondheim.", "Bakgrunn: Oppvokst i en reindriftsfamilie i det hun kaller R\u00f8ros-samisk omr\u00e5de. Er utdannet l\u00e6rer og har jobbet ved Aajege, Samisk spr\u00e5ksenter p\u00e5 R\u00f8ros. Er vararepresentant p\u00e5 Sametinget, der hun representerer \u00c5arjel-Saemiej Gielh (\u00abS\u00f8rsamiske R\u00f8ster\u00bb). Har hatt og har et utall verv i reindriftsn\u00e6ringen og i politiske organisasjoner. Ble ansatt som prosjektleder for \u00abTr\u00e5ante 2017\u00bb for halvannet \u00e5r siden.", "Lytter til: Akkurat n\u00e5 g\u00e5r det utelukkende i samisk musikk, og mye i de artistene som skal opptre i jubileumsuka. Alt i livet er siktet inn mot \u00abTr\u00e5ante 2017\u00bb, men ellers er musikksmaken sv\u00e6rt allsidig.", "Leser: Er glad i \u00e5 lese b\u00f8ker. Men s\u00e5 lenge dette prosjektet p\u00e5g\u00e5r, har hun ikke tid til \u00e5 konsumere annet enn aviser."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "a0afda9139174117e8cc4815b8ccf13d90410568c964cf1d1baab4b6ee3f4d25"}, {"field": "createtime", "value": "2017-02-04T18:07:53.000Z"}, {"field": "description", "value": "Hvis alle i Trondheim med samiske aner tar fram koftene i neste uke, kommer Tr\u00e5ante til \u00e5 syde av liv, glede og sterke farger. Sjefen for jubileumsuka lover rein fest i byens gater."}, {"field": "dominantimage", "value": "http://www.adressa.no/incoming/article14155699.ece/21ku8b/ALTERNATES/w980-default/hovedbilde.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/882e054196c74adb8785bc601362341e64e8e4c4.jpg?5977448e"}, {"field": "dominantthumbnaildimensions", "value": "300x169"}, {"field": "heading", "value": ["Helt ekte same -adressa.no", "Den tause minoritet", "Det store tomrommet", "Selve paradiset", "CV"]}, {"field": "id", "value": "882e054196c74adb8785bc601362341e64e8e4c4"}, {"field": "keyword", "value": ["Ukeadressa", "magasin pluss", "Portrettet", "Tr\u00e5ante 2017", "samejubileet 2017"]}, {"field": "keywords", "value": "Ukeadressa,magasin pluss,Portrettet,Tr\u00e5ante 2017,samejubileet 2017"}, {"field": "kw-category", "value": ["pluss", "magasin"]}, {"field": "kw-concept", "value": ["familie", "samisk", "sted", "liv", "s\u00f8rsamiske r\u00f8ster", "hjem", "samisk spr\u00e5ksenter"]}, {"field": "kw-entity", "value": ["\u00e5sheim", "samisk", "alta-kautokeinovassdraget", "ilaparken", "sametinget", "essand", "portrettet", "katta", "bunnpris", "ellinor marita j\u00e5ma", "tr\u00e5ante 2017", "metodistkirken", "harald", "tilde sunn\u00e1", "ida", "torvet", "tydal og mer\u00e5ker", "skarpdalen", "saanti", "kalvskinnet", "larsnils", "femunden", "stortinget", "aajege", "s\u00f8rsamiske r\u00f8ster", "dronningens", "\u00e5arjel-saemiej gielh", "kulturenheten"]}, {"field": "kw-location", "value": ["sn\u00e5sa", "tydal", "sara", "r\u00f8ros", "nord-norge", "trondheim", "grong", "ila"]}, {"field": "kw-pageclass", "value": "article"}, {"field": "kw-person", "value": ["eva karin", "eva karin r\u00f8nning", "lars elias", "\u00e5ge aleksandersen", "johanne sundby", "joralf gjerstad", "ida marie bransfjell", "ida marie", "kari thorvik", "odd b\u00f8rretzen", "egil mogstad", "ragni nerg\u00e5rd"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article14155699.ece/21ku8b/ALTERNATES/w980-default/hovedbilde.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Helt ekte same"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/02/04/Helt-ekte-same-14155710.ece"}, {"field": "pageclass", "value": ["article"]}, {"field": "publishtime", "value": "2017-02-04T17:59:01.000Z"}, {"field": "recs-articleid", "value": "14155710"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-02-04T17:59:01.000Z"}, {"field": "recs-rawtitle", "value": "Helt ekte same -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Hvis alle i Trondheim med samiske aner tar fram koftene i neste uke, kommer Tr\u00e5ante til \u00e5 syde av liv, glede og sterke farger. Sjefen for jubileumsuka lover rein fest i byens gater."}, {"field": "thumbnail", "value": "http://content-thumbnail.cxpublic.com/content/thumbnail200x150/882e054196c74adb8785bc601362341e64e8e4c4.jpg?5977448e"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-25T13:15:58.000Z"}, {"field": "title", "value": "Helt ekte same"}, {"field": "url", "value": "http://www.adressa.no/pluss/magasin/2017/02/04/Helt-ekte-same-14155710.ece"}, {"field": "urlhash", "value": "882e054196c74adb8785bc601362341e64e8e4c4"}], "score": 0.39303702, "siteId": "9222270286501375973", "id": "882e054196c74adb8785bc601362341e64e8e4c4"}

