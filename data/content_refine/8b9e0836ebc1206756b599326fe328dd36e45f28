{"fields": [{"field": "modifiedtime", "type": "time", "value": "2012-06-07T11:58:31.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "knut okkenhaug"}, {"field": "body", "value": ["Saken oppdateres.", "Som takk er det plantet et tre med hans navn inngravert p\u00e5 metallplate i Israel. Heng med, og du skal f\u00e5 vite mer.", "Han kommer hastende inn lobbyen p\u00e5 Radisson SAS ved Slottsparken i Oslo tirsdag kveld. Utenriksminister Jonas Gahr St\u00f8re har nettopp gitt slipp p\u00e5 ham. 61-\u00e5ringen har et fast h\u00e5ndtrykk, ser yngre ut enn alderen tilsier. Med ansiktstrekk som gj\u00f8r han snarlik skuespiller Michael Douglas. Kroppsbevegelsene er kjappe, smidige. Legen er sporty kledd. Olabukse, kakiskjorte og utenp\u00e5 den en r\u00f8ff svart jakke. Gilbert insisterer p\u00e5 at portrettintervjuet m\u00e5 skje nede i lobbyen.", "- Det er et j\u00e6vlig rot oppe p\u00e5 rommet.", "De tilm\u00e5lte to timene for et intervju har blitt til \u00e9n time og tyve minutter. P\u00e5 slaget 18.00 m\u00e5 han v\u00e6re et helt annet sted i Oslo: Velkommen-hjem-middagen med familien er allerede utsatt en time.", "Siden han v\u00e5knet morgenen tredje juledag til en tekstmelding p\u00e5 mobilen, og frem til han n\u00e5 sitter tilbakelent i skaistolen i hotelllobbyen, har det i realiteten g\u00e5tt i ett for Mads Gilbert. I innboksen blinket en melding med ordlyden: \u00abN\u00e5 braker det l\u00f8s. Hva gj\u00f8r du?\u00bb.", "Kvelden i forveien hadde v\u00e6rt fuktig. Han hadde v\u00e6rt med sine to d\u00f8tre p\u00e5 byen i Troms\u00f8. Tekstmeldingen fra journalist Fredrik Gr\u00e6svik i TV 2, sammenholdt med egne opplevelser fra Gaza i begynnelsen av desember, tilsa at dette kom til \u00e5 bli stygt. De neste tre timene tilbrakte Gilbert foran pc-n i bare underbuksa. Han oppdaterte seg p\u00e5 situasjonen i Gaza. Allerede da hadde han begynt \u00e5 tenke p\u00e5 hvem han ville ha med seg. Da telefonen kom fra ledelsen i Norwac (The Norwegian Aid Committee) med sp\u00f8rsm\u00e5l om han kunne dra, opplevde han det som en lettelse. Nytt\u00e5rsaften var Mads Gilbert og kollega Erik Fosse p\u00e5 plass i Shifa Hospital i Gaza by, klare til \u00e5 yte medisinsk hjelp og moralsk st\u00f8tte til sine palestinske venner og kolleger. Innreisen var mulig ved hjelp fra norsk UD som bidro til at egyptiske myndigheter \u00e5pnet porten til Gaza.", "Det ble 11 d\u00f8gn i operasjonsstuer p\u00e5 Shifa \u2013 omgitt av palestinsk blod, lidelse, d\u00f8d og fortvilelse. For\u00e5rsaket av israelske bomber, raketter og bakkestyrker. Gilbert unnet seg en s\u00f8vnrasjon p\u00e5 i underkant av fire timer per natt.", "- Vi ble vitner til menneskelige tragedier og lidelser av et slikt omfang at dere skal v\u00e6re glade for at dere ikke har f\u00e5tt oppleve det det med egne \u00f8yne. Det var et helvete p\u00e5 jord, sier Mads Gilbert om sine inntrykk. Fredag morgen skal tapstallene ha passert 1105 palestinere, mens 13 israelere har lidd samme skjebne !etter at israelerne innledet angrepene p\u00e5 Gazastripen 27. desember.", "Mens internasjonale medier ble nektet adgang til Gaza, skal Gilbert og Fosse ha v\u00e6rt de eneste utlendingene fra Vesten som oppholdt seg i Gaza. De ble dermed viktige kilder for norske journalister og for toneangivende internasjonale medier som CNN, BBC og Al Jazeera. De ble omtalt som legereporterne.", "Mellom operasjoner og rapportering til media snekret Fosse og Gilbert sammen en artikkel om hvilke type skader som kom inn. Artikkelen er n\u00e5 antatt av det anerkjente medisinske tidsskriftet \u00abThe Lancet\u00bb.", "- Det kommer til \u00e5 bli et j\u00e6vlig oppstyr, forsikrer Mads Gilbert.", "Under intervjuet i hotellobbyen ringer mobilen hans i ett sett.", "- Franske kanal 24, forklarer Gilbert.", "- De skal ha meg med p\u00e5 direkten.", "Han begynner \u00e5 snakke flytende fransk. I l\u00f8pet av samtalen blir det klart at selve intervjuet skal skje p\u00e5 engelsk. Hurtig og spr\u00e5ksikkert redegj\u00f8r han for hvilke typer skader ofrene fra krigen i Gaza kom inn med p\u00e5 Shifa-sykehuset. Og at han etter egne vurderinger mener israelerne kan ha brukt s\u00e5kalte dime-v\u00e5pen, granater som brukes i tettbygde str\u00f8k. Et v\u00e5pen som inneholder wolfram og som skaper en voldsom trykkb\u00f8lge med det resultat at kroppsdeler blir revet av.", "I tillegg til engelsk og fransk snakker han ogs\u00e5 tysk flytende. Dessuten \u00abhakker\u00bb han litt p\u00e5 et par andre spr\u00e5k, men det f\u00e5r jeg ikke lov \u00e5 skrive. Selvskryt ligger ikke for Gilbert.", "\u2013.Jeg angrer p\u00e5 at jeg ikke l\u00e6rte meg arabisk da jeg jobbet over tid i Midt\u00f8sten.", "Det oser energi og engasjement av Mads Gilbert. F\u00e5 om noen nordmenn har sett mer d\u00f8d, lidelse og fordervelse enn mannen som sitter der og banker fingertupper i glassbordet n\u00e5r han vil ha frem et viktig poeng. Siden han dro ut i tjeneste som solidaritetsdoktor f\u00f8rste gang i 1981 \u2013 den gang til Beirut \u2013 har han rykket ut for \u00e5 hjelpe krigsskadde i land som Angola, Kurdistan, Afghanistan, Burma og Kambodsja. Han har forh\u00e5pentligvis ikke tall p\u00e5 hvor mange liv som har ebbet ut av hendene hans. Men han er nok ogs\u00e5 blant de legene i Norge som har v\u00e6rt med p\u00e5 \u00e5 redde flest liv.", "- Livet er en hundre prosent d\u00f8delig tilstand. I norr\u00f8n mytologi heter det at det er en fin ting \u00e5 d\u00f8 i kamp, ikke p\u00e5 sotteseng.", "Om han selv f\u00e5r reaksjoner og psykiske arr etter opplevelsene? Mads Gilbert setter de bl\u00e5 \u00f8ynene i meg.", "- Du kan ikke uber\u00f8rt g\u00e5 rundt blant unger som du har m\u00e5ttet gi opp \u00e5 redde og som n\u00e5 ligger der d\u00f8de. Det er klart jeg f\u00e5r en reaksjon. Men jeg er ikke redd for den.", "- Hvordan vil din reaksjon bli?", "- Jeg er ikke opptatt av \u00e5 snakke om det. Jeg vet hvordan den blir, og jeg har kontroll p\u00e5 den, sier Mads Gilbert.", "Den karakteristiske skarre-r-en gir ordene en ekstra snert: Slike sp\u00f8rsm\u00e5l h\u00f8rer inn under den private sf\u00e6re for 61-\u00e5ringen.", "Det Gilbert definerer inn under sin private sf\u00e6re, forblir der. Den verbale mitralj\u00f8sa blir derfor ordknapp n\u00e5r privatlivet blir temabringes inn i intervjuet. Men litt gir han. At han har to d\u00f8tre. Siri (31), ferdig utdannet lege til v\u00e5ren, og Anna Engell (27) med yrke milj\u00f8vernkonsulent. Og om sin egen oppvekst i Oslo, f\u00f8dt i juni 1947. Der livet startet i en ettromsleilighet i Kirkeveien hvor familien p\u00e5 fire \u2013 mor, far, stores\u00f8ster Sidsel og Mads \u2013 bodde sammen med den elskelige mormoren. Familien flyttet til Lambertseter da Mads var ti \u00e5r. Familien hadde i mellomtiden blitt til fem. Lillebror Petter kom til i mai 1955. Da Mads begynte p\u00e5 gymnaset, Oslo katedralskole, var familiens bosted Majorstua.", "- Jeg har vokst opp i et veldig politisk hjem, med mye diskusjoner. Det var h\u00f8yt under taket. Foreldrene mine var godt orientert om verden.", "Far er meget belest (lever i beste velg\u00e5ende, heter ogs\u00e5 Mads Fredrik og mottar sms-er som er myntet p\u00e5 s\u00f8nnen og som videresendes av 87-\u00e5ringen).", "- Far var med i Amnesty. Mor var sykepleier av yrke. Hun d\u00f8de rett f\u00f8r jul \u2013 over 90 \u00e5r gammel. Det var trist. Men vi hadde en fin avskjed. Hun var en stor inspirasjonskilde, l\u00e6rte meg til \u00e5 tenke kritisk, til \u00e5 bli bevisst det \u00e5 velge side for de svake.", "Etter endt gymnas var Mads bestemt p\u00e5 at han enten skulle bli veterin\u00e6r eller forstmann. Han hevder selv han var litt slapp p\u00e5 gymnaset. Men han kom inn p\u00e5 begge studiene.", "- Jeg slo krone og mynt. Det ble veterin\u00e6rh\u00f8yskolen i Oslo. Der var det mest fokus p\u00e5 kj\u00f8ttvekt og f\u00f4romkostninger, ikke s\u00e5 mye p\u00e5 humanitet.", "S\u00e5 ble lillebror Petter skadd i en trafikkulykke og havnet p\u00e5 Ullev\u00e5l sykehus. M\u00f8tet med sykehuset fikk Mads Gilbert til \u00e5 bestemme seg for \u00e5 endre yrkesvalg. Han gikk rett fra Ullev\u00e5l til veterin\u00e6rh\u00f8yskolen og meldte seg av. Da hadde han g\u00e5tt over ett og et halvt \u00e5r p\u00e5 studiet.", "Han fikk jobb som tilkallingshjelp p\u00e5 Ullev\u00e5l sykehus, var der ett \u00e5rs tid.", "- Jeg vasket rumper og s\u00e5 hvordan sykehuset fungerte.", "I mellomtiden hadde han tjent opp nok poeng til \u00e5 komme inn p\u00e5 medisinstudiet i Oslo og startet direkte p\u00e5 andre\u00e5ret.", "V\u00e5ren 1973 var han ferdig utdannet lege. Han fikk sommerjobb i Troms\u00f8 midtveis i legestudiet.", "- Da jeg kom til Nord-Norge og Troms\u00f8 fikk jeg en intens f\u00f8lelse av \u00e5 ha kommet hjem. Naturen, landskapet, frodigheten og den fornemmelsen at folk tok meg for den jeg var, grep meg.", "Han valgte Lofoten for sin turnus. Deretter Karls\u00f8y i ett \u00e5r som prim\u00e6rlege. P\u00e5 samme sted var bestefaren i sin tid distriktslege.", "Mads Gilbert begynner \u00e5 synge p\u00e5 nei til EU-sangen \u00abKarls\u00f8y i Troms\u00bb. Mads Gilbert har sitt Ferieparadiset er ei \u00f8y i havgapet i Karls\u00f8y. Naturen i nord har kanskje v\u00e6rt til inspirasjon for \u00e5 holde seg i form: Fyren driver kajakkpadling p\u00e5 sommerstid. Vinterstid er det toppturer \u2013 gjerne i og rundt Lyngsalpene i Troms. Og telemarkkj\u00f8ring.", "I 1976 startet han p\u00e5 anestesiavdelingen p\u00e5 Regionsykehuset i Troms\u00f8. Men med sitt dav\u00e6rende medlemskap i AKP (m-l) medf\u00f8rte det krav om selvproletarisering. Akademikeren Gilbert pr\u00f8vde \u00e5 bli brannmann, et tradisjonsrikt arbeiderklasseyrke. S\u00f8knaden hans skal ha blitt forkastet i et lukket m\u00f8te, til tross for at han var innstilt som nummer \u00e9n av b\u00e5de brannsjef og fagforening i Troms\u00f8. Overkvalifisert, ble det hevdet. Gilbert selv har kalt det et politisk yrkesforbud. Det ble i stedet ett \u00e5r som jernbinder f\u00f8r han avsluttet proletariseringsprosjektet og vendte tilbake til sykehuset.", "Han er medlem av R\u00f8d Valgallianse/R\u00f8dt, har sittet i tre perioder i Troms fylkesting. Det sies at da han labbet opp p\u00e5 talerstolen en gang i bare sokkelesten ble det p\u00e5pekt som noe upassende.", "N\u00e5r jeg vil dreie intervjuet penses over p\u00e5 hans egen familie, blir han igjen avm\u00e5lt. Forteller at dette ikke har noen interesse. Fokus m\u00e5 v\u00e6re det som skjer i Gaza. Men erkjenner at hans to d\u00f8tre og de to barnebarna er de viktigste i livet hans. D\u00f8trenes m\u00f8dre vil han ikke snakke om.", "- Jeg har gode relasjoner til alle som har st\u00e5tt meg n\u00e6r.", "- Jeg er seriesingel, svarer han p\u00e5 direkte sp\u00f8rsm\u00e5l om sivilstatus.", "Navnet Gilbert er av gammel, fransk hugenottfamilie. Hugenottene var en religi\u00f8s bevegelse, kontroversielle \u2013 en slags liberale oppr\u00f8rere. Det var som 19-\u00e5ring Mads ble revolusjon\u00e6r. Han var akkurat ferdig med gymnaset. EU-kampen og motstanden mot Vietnamkrigen opptok ten\u00e5ringen. Han ble aktivist i solidaritetskomiteen for Vietnam.", "I 1967 gjorde Mads Gilbert et valg som i dag m\u00e5 sies \u00e5 v\u00e6re en skjebnens ironi: Mannen som de siste ukene har talt Israel midt imot og blitt h\u00f8rt av internasjonale medier, meldte seg som frivillig p\u00e5 israelernes side under seksdagerskrigen. Krigen ble innledet med at Israel 5. juni 1967 angrep de tilgrensende araberstatene etter en blokade. Hele Sinaihalv\u00f8ya, Gaza og Vestbredden ble okkupert av den israelske h\u00e6ren. Unge Gilbert, som da gikk p\u00e5 veterin\u00e6rh\u00f8yskolen, troppet opp p\u00e5 den israelske ambassaden og meldte seg som frivillig.", "- Den gang s\u00e5 jeg p\u00e5 Israel som et lite og tappert land \u2013 omgitt av svartmuskede arabere, ler mannen i stolen.", "- Vi skulle avl\u00f8se de p\u00e5 kibbutz som skulle ut og sl\u00e5ss. En venninne av s\u00f8steren min, Ebba Wergeland, sentral i Palestinakomiteen, ringte meg. Hun sa: \u00abJeg tror vi to m\u00e5 ha en samtale\u00bb.", "Samtalen ble lang.", "- Hun fortalte hva som skjedde der nede. Jeg hadde ikke forst\u00e5tt noen ting. Deretter skrev jeg brev til ambassaden om at jeg ikke \u00f8nsket \u00e5 delta. Ett \u00e5r etterp\u00e5 fikk jeg et brev i retur fra den israelske ambassaden, der det sto at det var plantet et tre i Israel med mitt navn p\u00e5, inngravert i metallplate. Det var som takk for at jeg hadde meldt meg som frivillig, sier Gilbert.", "61-\u00e5ringen fnyser av kritikerne som har hevdet at han og Fosse hadde en politisk agenda med sin ekspedisjon til Gaza, og at de fikk slippe ukritisk til i norske og internasjonale medier.", "- Det er viktig at vi som leger t\u00f8r \u00e5 \u00e5pne kjeften. Som lege skal du kunne sette spr\u00f8yter, men du skal ogs\u00e5 rapportere hva som er \u00e5rsak til de sykdomsskapende samfunnsforholdene. Gj\u00f8r du ikke det, er du ingen doktor. Jeg har l\u00e6rt av mine l\u00e6rere. Blant dem Gro Harlem Brundtland. Hun var opptatt av sammenhengen mellom levek\u00e5r og helse, at det er en viktig del av legegjerningen.", "Han er i ferd med \u00e5 snakke seg varm p\u00e5 det altoverskyggende temaet i livet hans akkurat n\u00e5 \u2013 krigen i Gaza:", "- Hvorfor har ikke israelerne l\u00e6rt av sin n\u00e6re historie? Hvorfor gjennomf\u00f8rer de dette undermenneskeprosjektet mot palestinerne?", "Mannen i stolen ser p\u00e5 klokka. Intervjuet er slutt. Fingertuppenes bombardement mot bordplaten opph\u00f8rer. Han haster ut. Vi h\u00f8rer en h\u00f8y plystrelyd. Idet vi kommer ut, setter Mads Gilbert seg inn i en drosje og forsvinner ut i oslonatten...!"]}, {"field": "category0", "value": "nyheter"}, {"field": "category1", "value": "nyheter|innenriks"}, {"field": "contenthash", "value": "aa7cde74f491e07c2443102d2985325c15dcf0b9af7bdcb64e917dae999daac2"}, {"field": "createtime", "value": "2014-05-15T06:44:33.806Z"}, {"field": "description", "value": "Mads Gilbert har v\u00e6rt en ekte israelvenn. I 1967 vervet han seg til tjeneste for et Israel i krig."}, {"field": "dominantimage", "value": "http://www.adressa.no/incoming/article1286607.ece5/ALTERNATES/w980-default/MadsGilbert_07"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/8b9e0836ebc1206756b599326fe328dd36e45f28.jpg?59944fbb"}, {"field": "dominantthumbnaildimensions", "value": "300x169"}, {"field": "heading", "value": ["Gilbert ville kjempe for Israel -adressa.no", "Fuktig aften", "Helvete p\u00e5 jord", "Spr\u00e5ksikker", "Oser energi", "Privat er privat", "Ulykke endret utdanning", "Alpint og kajakk", "Jernbinder", "Treet i Israel", "L\u00e6rte av Gro"]}, {"field": "id", "value": "8b9e0836ebc1206756b599326fe328dd36e45f28"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["nyheter", "innenriks"]}, {"field": "kw-classification", "value": "law-government-and-politics"}, {"field": "kw-concept", "value": ["ferdig utdannet lege", "familie", "lege", "skje", "mannen", "krig", "l\u00e6rt", "liv", "intervju", "israelske", "internasjonale medier"]}, {"field": "kw-entity", "value": ["gaza og vestbredden", "petter", "r\u00f8d valgallianse", "anna engell", "amnesty", "lyngsalpene", "mads", "slottsparken", "the norwegian aid committee", "gro harlem brundtland", "majorstua", "vesten", "gilbert og fosse", "kirkeveien", "radisson sas", "sidsel og mads", "the lancet", "midt\u00f8sten", "ullev\u00e5l", "fosse og gilbert", "shifa hospital", "norwac", "palestinakomiteen", "sinaihalv\u00f8ya", "regionsykehuset", "vietnamkrigen", "lambertseter", "kurdistan", "burma og kambodsja", "siri", "nord-norge og troms\u00f8", "ferieparadiset"]}, {"field": "kw-location", "value": ["vietnam", "norge", "lofoten", "troms\u00f8", "angola", "troms", "beirut", "gaza", "oslo", "israel", "afghanistan", "gazastripen", "karls\u00f8y"]}, {"field": "kw-pageclass", "value": "article"}, {"field": "kw-person", "value": ["jonas gahr st\u00f8re", "michael douglas", "al jazeera", "ebba wergeland", "mads fredrik", "erik fosse", "fredrik gr\u00e6svik", "mads gilbert"]}, {"field": "kw-taxonomy", "value": ["nyheter", "nyheter/innenriks"]}, {"field": "og-image", "value": "http://www.adressa.no/incoming/article1286607.ece5/ALTERNATES/w980-default/MadsGilbert_07"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Gilbert ville kjempe for Israel"}, {"field": "og-type", "value": "article"}, {"field": "og-url", "value": "http://www.adressa.no/nyheter/innenriks/article1229074.ece"}, {"field": "pageclass", "value": ["article"]}, {"field": "publishtime", "value": "2009-01-17T09:05:51.000Z"}, {"field": "recs-articleid", "value": "1478892"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|innenriks"}, {"field": "recs-publishtime", "value": "2009-01-17T09:05:51.000Z"}, {"field": "recs-rawtitle", "value": "Gilbert ville kjempe for Israel -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/innenriks"]}, {"field": "teaser", "value": "Mads Gilbert har v\u00e6rt en ekte israelvenn. I 1967 vervet han seg til tjeneste for et Israel i krig."}, {"field": "thumbnail", "value": "http://content-thumbnail.cxpublic.com/content/thumbnail200x150/8b9e0836ebc1206756b599326fe328dd36e45f28.jpg?59944fbb"}, {"field": "thumbnailfullheightdimensions", "value": "200x2645"}, {"field": "timestamp", "value": "2017-08-16T13:59:23.000Z"}, {"field": "title", "value": "Gilbert ville kjempe for Israel"}, {"field": "url", "value": "http://www.adressa.no/nyheter/innenriks/article1229074.ece"}, {"field": "urlhash", "value": "8b9e0836ebc1206756b599326fe328dd36e45f28"}], "score": 0.814728, "siteId": "9222270286501375973", "id": "8b9e0836ebc1206756b599326fe328dd36e45f28"}

