{"fields": [{"field": "modifiedtime", "type": "time", "value": "2016-01-30T12:17:56.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "thomas ergo / stavanger aftenblad"}, {"field": "body", "value": ["BERGEN, 22. \u2013 24. MARS 2015. Ti m\u00e5neder etter brannen gikk hun opp steintrappa til Bergen tinghus. Det var mandag morgen. 16-\u00e5ringer flest gikk p\u00e5 skolen og h\u00e5pet \u00e5 slippe eksamen til v\u00e5ren. Ida gikk mot sin f\u00f8rste domfellelse, og h\u00e5pet \u00e5 slippe fengsel. Hun gikk forbi granittstatuene som representerte samfunnets dyder; klokskap, styrke, m\u00e5tehold, rettferdighet. Hun svinset gjennom en str\u00f8m av dresskledde mennesker, ut av heisen i sjette og inn i rettssal 6A. Her skulle hun d\u00f8mmes for sine forbrytelser; for \u00e5 ha satt en institusjon i flammer, ut\u00f8vd vold mot og truet flere politibetjenter, knust seks vindusruter, \u00e9n bilrute, flere lampeskjermer, blomsterpotter, bilder og sparket i stykker d\u00f8ra p\u00e5 en politibil.", "KVELDEN F\u00d8R INTRODUSERTE jeg Ida for kollegaen min. Vi m\u00f8tte henne p\u00e5 McDonalds ved Torgallmenningen.", "\u00abTo Chicken Salsa ,\u00bb sa hun til milj\u00f8arbeideren.", "Hun var ett hode lavere enn Ida og rynket p\u00e5 nesa. Ida stirret kaldt tilbake.", "\u00abTo Chicken Salsa , sa jeg!\u00bb", "Milj\u00f8arbeideren sukket og dro lommeboka opp av veska.", "Etter \u00e5 ha vasset i rettslige tap i over ett \u00e5r, hadde vinden snudd. Ida og moren vant i Haugaland tingrett. Dommerne hadde opphevet fylkesnemndas vedtak om \u00e5 plassere henne p\u00e5 tvang. Men ikke nok med det. Dommerne hadde trodd henne. De var enige i at barnevernets tvangsregime hadde p\u00e5f\u00f8rt Ida en f\u00f8lelse av krenkelse og avmakt. Dette var \u00e5rsaken til hennes utageringer, mente de.", "Full seier.", "Ida t\u00f8rket seg om munnen.", "\u00abKan jeg f\u00e5 \u00e9n til?\u00bb", "\u00ab\u00c9n til?\u00bb", "\u00abJa, kan jeg f\u00e5 \u00e9n til eller?\u00bb", "Hun ga milj\u00f8arbeideren et gi faen-blikk, fikk Chicken Salsa nummer tre, og jeg kjente irritasjonen stige. Det var ikke denne Ida jeg ville vise fram.", "Hun tok et par biter, ba fotf\u00f8lgeren om \u00e5 pakke resten ned i veska og rapet h\u00f8yt.", "Om noen timer skulle retten settes. Ville de sende henne i fengsel? Ville de forst\u00e5 hvem hun var?", "\u00abJeg m\u00e5 ut og ha meg en r\u00f8yk,\u00bb sa Ida. \u00abBlir dere med?\u00bb", "\u00abHUSKER DU HVA SOM SKJEDDE f\u00f8r politiet kom?\u00bb", "Advokat Sverre Hetland foldet hendene og s\u00e5 p\u00e5 Ida.", "Hun satt i vitneboksen i rettssal 6A og la ikke skjul p\u00e5 noe som helst. Den f\u00f8rste forbrytelsen hun var tiltalt for fant sted kvelden 17. og natta 18. mai 2014. Og Ida innr\u00f8mmet at hun hadde knust vinduene p\u00e5 institusjonen i \u00d8ygarden, kastet bilder og blomsterpotter veggimellom og smadret flere av vinduene p\u00e5 institusjonens biler. Politiet ble tilkalt, la henne i h\u00e5ndjern, tvang henne ned p\u00e5 en stol og da skulle hun ha sparket og trampet den ene betjenten i leggen, og den andre i leggen og kneet.", "Hun var ogs\u00e5 tiltalt for \u00e5 ha fors\u00f8kt \u00e5 p\u00e5virke politiet gjennom trusler, ved \u00e5 skrike f\u00f8lgende:", "\u00abSkj\u00f8nner du ikke at jeg kommer til \u00e5 drepe to ansatte p\u00e5 dette stedet her? Du vet ikke hva jeg er i stand til! Blir jeg n\u00f8dt til \u00e5 bli v\u00e6rende her, vil de bli drept i l\u00f8pet av natta.\u00bb", "\u00abKan du huske at du har sagt dette?\u00bb spurte Hetland.", "\u00abJa. Jeg var ganske sur. Hun som jobbet p\u00e5 institusjonen, tok en stol og satte seg foran meg da jeg var i h\u00e5ndjern. Hun sa til meg: \u00abDu skal bli v\u00e6rende her, uansett hva du gj\u00f8r!\u00bb Jeg sa det uten \u00e5 tenke meg om. Jeg ville aldri ha skadet noen. Jeg g\u00e5r ikke s\u00e5 langt.\u00bb", "\u00abS\u00e5 det var ikke noe i det du sa?\u00bb", "\u00abNei, det ble bare sagt i sinne.\u00bb", "Hun hadde v\u00e6rt sint, sa hun, fordi den andre jenta p\u00e5 institusjonen hadde f\u00e5tt reise bort 17. mai-helga, mens Ida m\u00e5tte v\u00e6re alene igjen. De hadde kommet tilbake fra tivoli, hun hadde spurt om \u00e5 f\u00e5 reise til byen med ei annen jente, og fikk blankt avslag. Hun hadde hatt fotf\u00f8lging omtrent siden hun kom til \u00d8ygarden, og hun fortalte om situasjoner der hun hadde blitt holdt fast eller de hadde lagt henne i bakken og satt seg p\u00e5 henne.", "\u00abNesten hver dag i kanskje en til to uker l\u00e5 jeg bare i senga uten \u00e5 spise eller gj\u00f8re noe. Jeg orket ikke \u00e5 st\u00e5 opp. Jeg f\u00f8lte at de var s\u00e5 avvisende.\u00bb", "\u00abHva var grunnen til at du sparket politibetjenten?\u00bb spurte politiadvokat Elisabeth Bru, som var aktor i saken.", "\u00abJeg er helt sikker p\u00e5 at jeg bare har kommet borti han,\u00bb sa Ida. \u00abJeg kan ikke huske \u00e5 ha gjort det med vilje.\u00bb", "DE TO SOM VITNET OM Idas f\u00f8rste forbrytelse var unge, sivilkledde betjenter med politiets ID-kort rundt halsen. De gjenga i detalj hvert ord Ida skulle ha sagt den natta.", "\u00abIkke r\u00f8r meg!\u00bb", "\u00abStygge tryne!\u00bb", "\u00abJ\u00e6vla kjerring!\u00bb", "\u00abHold kjeft!\u00bb", "\u00abJ\u00e6vla fitte!\u00bb", "\u00abStygge faen!\u00bb", "\u00abJeg driter i alt. Jeg bryr meg ikke om noen ting.\u00bb", "\u00abHun sa at hun hadde lyst til \u00e5 ta livet av de ansatte,\u00bb sa politikvinnen som vitnet. \u00abHun sa ogs\u00e5 at hun hadde lyst til \u00e5 ta livet av barna deres. \u00abDu b\u00f8r tenke n\u00f8ye gjennom hva du sier\u00bb,\u00bb sa jeg da.", "Idas spark skulle ha truffet henne p\u00e5 utsiden av venstre kne og legg.", "\u00abDet var ikke mye kraft i sparket. Det var mer at hun ville vise motstand,\u00bb sa hun.", "Heller ikke politimannen syntes leggsparket Ida ga ham var vondt.", "\u00abNei. Jeg fikk ikke noe merke og ingen skade.\u00bb", "De husket mye. Men husket de ogs\u00e5 hvordan personalet hadde snakket til Ida? Hadde de v\u00e6rt nedlatende eller provoserende, slik Ida hevdet?", "\u00abJeg klarer ikke \u00e5 huske n\u00f8yaktig hva som ble sagt,\u00bb sa politimannen.", "\u00abDet klarer jeg ikke \u00e5 ta igjen,\u00bb sa politikvinnen.", "ETT POLITIVITNE SKILTE SEG UT fra de andre. Han var det eneste politivitnet som ikke var forn\u00e6rmet, og som stilte i full uniform. Politibetjent Geir Fjeldstad fra Sotra, Ask\u00f8y og \u00d8ygarden lensmannskontor hadde h\u00e5ndjern, batong, pepperspray og walkie talkie i beltet, men hylsteret til tjenestepistolen var tomt.", "\u00abJeg oppfattet henne som et lite barn,\u00bb sa han.", "Om kvelden onsdag 4. juni hadde han tr\u00e5kket rett inn i Idas andre forbrytelse. Hun hadde satt fyr p\u00e5 institusjonen hun hatet, stukket av, og n\u00e5 sto hun bak et busskur i \u00d8ygarden, omringet av politifolk med pistoler, skjold og bjeffende hunder. Hun fors\u00f8kte \u00e5 gjemme seg inntil en nabo, ungdomsarbeideren Robin Dale Oen \u2013 en mann politibetjent Fjeldstad kjente.", "Det var ikke f\u00f8rste gang Fjeldstad rykket ut for \u00e5 h\u00e5ndtere Ida den sommeren, og han visste at det gikk an \u00e5 snakke til henne. Han s\u00e5 at hun var livredd, blikket var nedsl\u00e5tt, og tusen tanker herjet i hodet hennes. Men etterhvert som hun gjenkjente stemmen hans, hevet hun blikket, og det var her \u2013 f\u00f8r hun gikk frivillig inn i cellebilen \u2013 at hun gr\u00e5t og sa ordene som hadde brent seg fast i ham:", "\u00abDette er egentlig ikke meg.\u00bb", "En h\u00e6r av offentlig betrodde tjenestemenn vitnet mot Ida under hennes mange retts- og nemndssaker. Og hver gang ble politibetjent Fjeldstad innkalt i et fors\u00f8k p\u00e5 \u00e5 sl\u00e5 sprekker i bildet av det rabiate barnevernsbarnet Ida.", "\u00abSa hun hvorfor hun tente p\u00e5?\u00bb spurte politiadvokat Bru.", "\u00abHun sa vel ikke akkurat det,\u00bb svarte Fjeldstad.", "Men hun hadde forklart at hun var p\u00e5 et sted hun ikke \u00f8nsket \u00e5 v\u00e6re. Et sted hun \u00abikke f\u00f8lte seg som et menneske\u00bb.", "\u00abHun ble ikke respektert, og hun ble snakket nedlatende til,\u00bb sa han. \u00abDet hun sa, ble verken h\u00f8rt eller tatt i betraktning. Hun ble tr\u00e5kket p\u00e5 og sett ned p\u00e5. Jeg opplevde henne som et barn presset opp i et hj\u00f8rne. Hennes eneste m\u00e5te \u00e5 komme ut av konflikten p\u00e5, var ved \u00e5 bruke verbal og fysisk aggresjon. Hun var kanskje ikke l\u00e6rt opp til andre m\u00e5ter \u00e5 l\u00f8se konflikter p\u00e5. Dette er det hun kan. S\u00e5nn er vi alle. Presses vi opp i et hj\u00f8rne, bruker vi de instinktene vi har.\u00bb", "DEN VARME SOMMERKVELDEN gikk mot kj\u00f8lig natt. Politibetjent Fjeldstad fortalte at han hadde kj\u00f8rt tilbake til den brennende institusjonen mens Ida ble med naboen Robin Dale Oen i en politibil. De skulle innom legevakta i Bergen f\u00f8r hun ble kj\u00f8rt til institusjonen Klokkarlia, for \u00e5 bli plassert p\u00e5 skjerming. Dette hadde Ida g\u00e5tt med p\u00e5. Betingelsen var at hun ikke m\u00f8tte personale fra \u00d8ygarden. Det ville hun ikke takle. Da ville hun r\u00f8mme. Fjeldstad hadde sagt han skulle gj\u00f8re alt som sto i hans makt for \u00e5 oppfylle \u00f8nsket. Han viderebragte \u00f8nsket til institusjonen og politiets operasjonsleder, og regnet med at det ville bli respektert.", "Da Ida og naboen kom til Klokkarlia, var hun helt rolig. Men da hun fikk \u00f8ye p\u00e5 flere ansatte fra \u00d8ygarden, br\u00f8t hun sammen.", "\u00abHvem som helst andre,\u00bb skrek hun. \u00abDere lovet meg noen andre.\u00bb", "Hun sto p\u00e5 trappa opp til institusjonen. Ryggen mot d\u00f8ra. Flere politibetjenter foran seg. Ungdommer hun kjente sto i vinduene og glodde.", "Det var da hun trakk kniven. Hun hadde gjemt den i bukselinningen f\u00f8r hun ble p\u00e5grepet i \u00d8ygarden.", "\u00abHent skjold,\u00bb ropte en h\u00f8y, bredskuldret politimann som ledet oppdraget.", "Han var det neste politivitnet i rettssal 6A.", "\u00abIkke kom n\u00e6rmere,\u00bb ropte Ida.", "\u00abSlipp kniven, ellers vil pepperspray bli brukt,\u00bb kommanderte politibetjenten, som sammen med to andre betjenter n\u00e6rmet seg jenta, skritt for skritt, mens de holdt et skjold foran seg. Han gjentok kommandoen noen ganger, inntil Ida gjorde som hun hadde lovet: Fors\u00f8kte \u00e5 r\u00f8mme. Hun sprang bak institusjonsbygningen. Skled et par ganger p\u00e5 gresset, og den ene gangen ble hun sprayet av to politimenn.", "\u00abMen sprayingen hadde ikke \u00f8nsket effekt, for hun holdt seg for ansiktet,\u00bb sa politimannen.", "Ida l\u00f8p videre, og politibetjentene s\u00e5 at hun kastet kniven fra seg.", "\u00abVi tok henne igjen og koblet grep p\u00e5 hver v\u00e5r side av henne. Vi har god kontroll p\u00e5 henne og bragte henne tilbake til bilen.\u00bb", "IDA FORKLARTE DET NOE annerledes for retten.", "\u00abTil slutt hadde jeg s\u00e5 vondt i \u00f8ynene at jeg slapp kniven. S\u00e5 havnet jeg i en busk og kjente at skjoldet ble trykket mot meg.\u00bb", "\u00abSlapp du kniven f\u00f8r du havnet i den busken?\u00bb spurte advokat Hetland.", "\u00abJa.\u00bb", "\u00abOg hva skjedde etter at du havnet i busken?\u00bb", "\u00abDa fortsatte de \u00e5 pepperspraye meg.\u00bb", "Politibetjenten som ledet oppdraget, kunne ikke huske at de hadde sprayet Ida etter at hun kastet kniven.", "\u00abJeg sprayet to ganger i samme situasjon. Spray \u2013 opphold \u2013 spray.\u00bb", "Ogs\u00e5 kollegaen sprayet Ida, hvert fall \u00e9n gang, f\u00f8r de satte h\u00e5ndjern p\u00e5 henne, f\u00f8rte henne til cellebilen og deretter ned i skjermingsrommet.", "Det var p\u00e5 vei ned dit at Ida skal ha sparket politimannen, noe hun var tiltalt for.", "\u00abDet var ikke noe hardt spark i det hele tatt. Men det var ikke \u00f8nskelig.\u00bb", "N\u00c5R HAR POLITIET LOV til \u00e5 spraye \u00f8ynene til barn med pepperspray?", "Sp\u00f8rsm\u00e5let ble ikke stilt under rettssaken mot Ida. Men if\u00f8lge politidirektoratet finnes det ingen spesielle regler for n\u00e5r det er lov \u00e5 pepperspraye eller bruke andre fysiske maktmidler mot mindre\u00e5rige. Den samme regelen gjelder om du er ei traumatisert jente p\u00e5 15 eller en beryktet kriminell p\u00e5 40. Politiinstruksens \u00a7 3-2 sa:", "\u00abPolitiet kan benytte makt under iverksettelse og gjennomf\u00f8ring av en tjenestehandling n\u00e5r dette f\u00f8lger av lov eller sedvane, og det ellers finnes klart n\u00f8dvendig og forsvarlig i betraktning av situasjonens alvor, f\u00f8lgene for den maktanvendelsen rettes mot og forholdene for \u00f8vrig.\u00bb", "Politiets interne instruks. Den er forankret i politiloven og konkretiserer den. Politiet skal gjennom forebyggende, h\u00e5ndhevende og hjelpende virksomhet v\u00e6re et ledd i samfunnets samlede innsats for \u00e5 fremme og befeste borgernes rettssikkerhet, trygghet og alminnelige velferd for \u00f8vrig.", "Mildere virkemidler m\u00e5 alltid fors\u00f8kes f\u00f8rst, med mindre situasjonen tilsier at de er utilstrekkelige eller uhensiktsmessige. Politiet har plikt til \u00e5 fors\u00f8ke \u00e5 snakke folk til fornuft. Og maktbruken skal alltid v\u00e6re \u00ab", "basert p\u00e5 respekt for de grunnleggende menneskerettigheter og det enkelte menneskes verdighet\u00bb.", "\u00abHva tenker du om at du brukte pepperspray p\u00e5 jenta?\u00bb spurte Hetland.", "\u00abDet tenker jeg at var fornuftig,\u00bb sa politibetjenten. \u00abVi brukte pepper for \u00e5 f\u00e5 \u00f8nsket effekt. Det var en mye tryggere m\u00e5te \u00e5 f\u00e5 kontroll p\u00e5 henne p\u00e5, i og med at hun hadde kniv.\u00bb", "\u00abHva hadde du f\u00e5tt opplyst om denne jenta?\u00bb", "\u00abJeg forsto at det hadde v\u00e6rt en hendelse i \u00d8ygarden. Jeg visste ikke s\u00e5 mye mer enn det.\u00bb", "POLITIBETJENT GEIR FJELDSTAD reagerte da han senere h\u00f8rte at Ida var blitt peppersprayet.", "\u00abJeg var ikke der,\u00bb sa han i retten, og ville derfor ikke vurdere hvordan oppdraget var blitt l\u00f8st.", "\u00abMen ut fra min kontakt med Ida m\u00e5 det kunne stilles sp\u00f8rsm\u00e5l ved at det ble brukt pepperspray. Hun var 15 \u00e5r og er ikke noe monster. Jeg fikk en veldig vond f\u00f8lelse da jeg h\u00f8rte at det hadde blitt brukt pepperspray og at hun var blitt lagt i bakken,\u00bb sa Fjeldstad.", "\u00abVi hadde en mye mer alvorlig situasjon i \u00d8ygarden,\u00bb sa han.", "Knivtrussel, brann, masse politifolk, bev\u00e6pning. Men han opplevde at situasjonen i \u00d8ygarden ble h\u00e5ndtert p\u00e5 en helt annen m\u00e5te.", "\u00abNoen tar en beslutning om \u00e5 bruke pepperspray, andre ikke,\u00bb sa Fjeldstad, og gjentok at han ikke hadde grunnlag for \u00e5 kritisere noen.", "\u00abMen det m\u00e5 v\u00e6re lov \u00e5 sp\u00f8rre om politiet gj\u00f8r feil. Det m\u00e5 v\u00e6re lov \u00e5 stille sp\u00f8rsm\u00e5let: Var dette rett? Jeg har stilt sp\u00f8rsm\u00e5let. Flere kolleger har stilt sp\u00f8rsm\u00e5let. Men vi var ikke der. Det er derfor vanskelig \u00e5 si om det var rett eller galt.\u00bb", "Fjeldstad mente at ansatte innen barnevernet, helsevesenet og politiet i st\u00f8rre grad burde se kritisk p\u00e5 seg selv etter at ting har g\u00e5tt galt. Mange konflikter og utageringer rundt Ida kunne ha v\u00e6rt unng\u00e5tt dersom spesielt barnevernsansatte hadde kommunisert bedre.", "\u00abM\u00e5ten Ida ble snakket til, fikk henne til \u00e5 ut\u00f8ve mer aggresjon og vold. Hun mistet respekten for politi og barnevern. Vi offentlig ansatte m\u00e5 av og til se oss i speilet og sp\u00f8rre: Har vi f\u00f8rt henne hit?\u00bb", "TORSDAG 3. JULI 2014 STAKK Ida av fra Stavanger akuttsenter, hvor hun ble sendt etter brannen i \u00d8ygarden. Hun snek seg p\u00e5 bussen, gikk av i Haugesund og skatet inn til sentrum. Om ettermiddagen ble hun gjenkjent av to politidamer i sivil og ble med frivillig i bilen. P\u00e5 Karm\u00f8y plukket de opp Idas saksbehandler, som fors\u00f8kte \u00e5 f\u00e5 i gang en samtale.", "\u00abHold kjeft,\u00bb sa Ida, med et ansikt saksbehandleren senere beskrev som m\u00f8rkt og fordreid.", "De to politikvinnene hadde lovet at Ida skulle f\u00e5 stikke innom moren og hente kl\u00e6r og andre ting. Da moren \u00e5pnet d\u00f8ra og fikk \u00f8ye p\u00e5 Idas saksbehandler plantet hun pekefingeren i henne og skrek:", "\u00abDu har \u00f8delagt datteren min.\u00bb", "Samtidig smatt Ida forbi henne, gjennom stua og ut verandad\u00f8ra p\u00e5 andre sida av huset. Politiet kj\u00f8rte noen runder i omr\u00e5det inntil de bestemte seg for \u00e5 sjekke om Ida var vendt tilbake til moren. Det hadde hun. Ida sto p\u00e5 rommet sitt, aktet ikke \u00e5 komme ut. Og i hver neve hadde hun if\u00f8lge politiet en stein p\u00e5 st\u00f8rrelse med en tennisball.", "\u00abHvis vi gikk over d\u00f8rstokken, ville hun skade oss, sa hun. Vi svarte at vi ikke hadde noe valg,\u00bb fortalte en av politibetjentene fra vitneboksen.", "I rundt 20 minutter fors\u00f8kte hun \u00e5 overtale Ida til \u00e5 slippe steinene. De tilkalte en politipatrulje til, og da de ble klar over at Ida tidligere var anmeldt for vold mot politiet, besluttet de \u00e5 bruke skjold. Fire kvinnelige politibetjenter stormet s\u00e5 inn p\u00e5 Idas barnerom, dyttet henne ned i senga med skjoldet f\u00f8r de kastet seg over armer og bein. \u00c9n av dem ble truffet av steinen, f\u00f8r de fikk h\u00e5ndjernene p\u00e5 henne.", "Moren sto og fotograferte politifolkene som l\u00e5 over hennes 15 \u00e5r gamle datter, og ignorerte ordrene om \u00e5 fjerne seg.", "Utenfor ble det nye basketak trass i at Ida var i h\u00e5ndjern. Saksbehandleren, naboer og barn sto og s\u00e5 p\u00e5 at de fire politikvinnene la Ida ned p\u00e5 gresset og stripset beina.", "Moren tok bilder mens hun ba dem ligge unna datteren.", "Det skulle bli en lang dag for Ida og politiet.", "I det de satte Ida i bilen \u2013 med hendene i jern og beina i strips \u2013 slo hun kneet i en politikvinne og skallet og spyttet p\u00e5 en annen.", "\u00abHun sa flere ganger at hun skulle drepe meg ved f\u00f8rste anledning,\u00bb sa politikvinnen i retten.", "Da Ida sparket f\u00f8rersetet i den sivile politibilen ut av stilling, bestemte de seg for \u00e5 kj\u00f8re til Karm\u00f8y lensmannskontor for \u00e5 bytte til en cellebil. Nede i politigarasjen ble Ida satt i bilens cellerom, l\u00e5st fast i setet, fortsatt med h\u00e5ndjern og strips. Da de lukket opp d\u00f8ra igjen, hadde hun kuttet stripsen og holdt en biffkniv i neven.", "\u00abDere er dumme,\u00bb lo hun.", "\u00abDa bestemte vi oss for \u00e5 bruke skjold p\u00e5 henne igjen.\u00bb", "Flere politifolk str\u00f8mmet til garasjekjelleren, skjoldet kom fram, og dermed fikk ordensmakten kontroll p\u00e5 Ida igjen.", "Hva n\u00e5?", "Bodycuff ble svaret. Transportbelte, ble det ogs\u00e5 kalt. Kroppsjern.", "Bodycuff var en amerikansk oppfinnelse, der h\u00e5ndjern og fotjern var festet med stropper til et solid magebelte. Politiets utlendingsenhet brukte bodycuffs n\u00e5r de kastet utenlandske statsborgere ut av landet, inntil det i 2010 ble avdekket at virkemiddelet ikke var godkjent av Politidirektoratet. P\u00e5 ny\u00e5ret i 2014 fikk en skrankeadvokat medhold i lagmannsretten i at det var i strid med menneskerettighetene \u00e5 f\u00f8re menn tiltalt for grove narkoforbrytelser inn i rettssalen if\u00f8rt bodycuffs. Et halvt \u00e5r senere ble Ida plassert i en cellebil if\u00f8rt strips og en bodycuff som ble l\u00e5st fast i setet f\u00f8r d\u00f8ra smalt igjen.", "N\u00e5 da?", "\u00abDet brenner! Det brenner!\u00bb h\u00f8rte de henne rope.", "Jenta hadde f\u00e5tt tak i en fyrstikkeske og satt fyr p\u00e5 beltet. Etter \u00e5 ha slukket flammen, kj\u00f8rte de av g\u00e5rde, med en politibetjent p\u00e5 hver side av Ida, og \u00e9n patruljebil bak. Hun fortsatte \u00e5 gj\u00f8re motstand, og de la henne p\u00e5 gulvet mens ukvemsordene rant ut av henne.", "Nede i Karm\u00f8y-tunnelen, Norges lengste undersj\u00f8iske tunnel, begynte Ida \u00e5 brekke seg og puste raskt. Hun klaget p\u00e5 magesmerter, og politiet s\u00e5 seg n\u00f8dt til \u00e5 ringe n\u00f8dsentralen AMK.", "AMBULANSEARBEIDEREN KJENTE IGJEN IDA med en gang. Hun hadde g\u00e5tt inn og ut av hjemmet deres under oppveksten. Han husket henne som \u00abt\u00f8ffere enn toget\u00bb, men hadde aldri h\u00f8rt at Ida hadde sl\u00e5tt eller v\u00e6rt slem mot noen. N\u00e5 l\u00e5 hun p\u00e5 gulvet i politiets cellebil. han s\u00e5 at hun hadde et slags belte rundt livet, og at hun var if\u00f8rt h\u00e5ndjern samt strips rundt beina.", "Ida kjente ham umiddelbart igjen.", "Da han tilb\u00f8d seg \u00e5 kj\u00f8re henne til Stavanger akuttsenter, advarte politiet ham.", "\u00abHvis jeg tar henne i min bil, er hun mitt ansvar,\u00bb svarte ambulansearbeideren.", "Ida l\u00e5 p\u00e5 b\u00e5ren, med dyna over seg, og det f\u00f8rste han gjorde idet ambulansen kj\u00f8rte av g\u00e5rde, var \u00e5 klippe av stripsen. I over en time snakket de sammen om denne dagen, gamle dager og kommende dager.", "\u00abIda er rolig og smiler da vi ankommer Stavanger akuttsenter,\u00bb skrev barnevernets saksbehandler i journalen.", "Hvorfor var jenta som kom ut av ambulansen i Stavanger, en annen? Sp\u00f8rsm\u00e5let ble verken stilt eller besvart i rettssal 6A.", "Men advokat Hetland spurte om politibetjenten i ettertid s\u00e5 at de kunne ha gjort noe annerledes?", "Ja, svarte hun. De hadde nok gitt henne for mye spillerom. De burde ha g\u00e5tt t\u00f8ffere til verks. De burde ha g\u00e5tt inn med skjold med en gang, i stedet for \u00e5 st\u00e5 og diskutere.", "\u00abVar du blitt informert om at Ida har traumer som kan vekkes til live?\u00bb spurte Hetland.", "\u00abNei,\u00bb svarte politibetjenten.", "\u00abHAR DU F\u00c5TT DEG LITT LUNSJ?\u00bb", "Dommerfullmektig Kristin Johnson sendte Ida et varmt blikk.", "\u00abJa,\u00bb svarte hun. \u00abOg det var d\u00f8dsgodt!\u00bb", "S\u00e5 var alvoret tilbake. Det var tid for \u00e5 g\u00e5 gjennom Idas fjerde forbrytelse.", "S\u00f8ndag 20. juli 2014 r\u00f8mte hun igjen fra Stavanger akuttsenter, men hun kom ikke lenger enn til busstasjonen i sentrum f\u00f8r hun ble oppdaget av en politipatrulje. Ida l\u00f8p for livet med en politimann i h\u00e6lene og ble ikke tatt igjen f\u00f8r i Hetlandsgata, der han klemte henne mot en husvegg og satte p\u00e5 h\u00e5ndjern.", "Ida ble senere tiltalt for \u00e5 ha kastet en lommelykt mot politimannen under flukten, selv om det var uklart om den traff. Men politimannen sa hun traff ham i ansiktet da hun under p\u00e5gripelsen skallet med bakhodet. Hun skal ogs\u00e5 ha fors\u00f8kt \u00e5 sparke ham i l\u00e5ret. I bilen sparket hun til d\u00f8ra, som gikk av hengslene, og dermed noterte politijuristene nok et tilfelle av h\u00e6rverk. Hun fors\u00f8kte \u00e5 bite og spytte, og fikk tredd en spyttepose over hodet.", "\u00abVi m\u00e5tte presse henne inntil celleveggen i bilen for \u00e5 f\u00e5 henne til \u00e5 v\u00e6re i ro, s\u00e5 hun ikke skadet bilen, oss eller seg selv,\u00bb forklarte politif\u00f8rstebetjenten.", "\u00abDette var et bistandsoppdrag,\u00bb\u00bb begynte advokat Hetland. \u00abHun hadde ikke gjort noe straffbart. Men du valgte \u00e5 l\u00f8pe etter henne?\u00bb", "\u00abJa.\u00bb svarte han, og mente at Ida kunne ha v\u00e6rt til fare for seg selv.", "\u00abDa er det veldig greit \u00e5 f\u00e5 kontroll p\u00e5 henne. N\u00e5r noen springer fra politiet, er det v\u00e5r oppgave \u00e5 f\u00e5 tak i dem.\u00bb", "Heller ikke politif\u00f8rstebetjenten og hans kolleger hadde f\u00e5tt beskjed av barnevernet om at de hadde med ei traumatisert jente \u00e5 gj\u00f8re. Hetland hevdet de hadde behandlet henne som en voksen, og ikke som et barn.", "\u00abHun ble behandlet som en person som var til fare for oss,\u00bb svarte politif\u00f8rstebetjenten. \u00abMen hun ble behandlet p\u00e5 mildeste m\u00e5te. En st\u00f8rre person ville gjerne ha blitt lagt i bakken. Det ble fors\u00f8kt unng\u00e5tt. Jeg brukte nettopp en vegg, for \u00e5 ta det pent og pyntelig.\u00bb", "Hetland sperret opp \u00f8ynene.", "\u00abSyns du dette var pent og pyntelig?\u00bb", "\u00abJa, dette er en av de mest pene og pyntelige arrestasjonene jeg har utf\u00f8rt.\u00bb", "\u00abVi noterer oss det,\u00bb sa Hetland t\u00f8rt.", "IDAS FJERDE FORBRYTELSE VAR alts\u00e5 knyttet til hennes desperate fors\u00f8k p\u00e5 \u00e5 komme unna politiet. Disse lovbruddene skulle samfunnet straffe henne for. Og der hadde historien om Idas s\u00f8ndag 20. juli trolig v\u00e6rt over, hadde det v\u00e6rt opp til aktoratet eller politif\u00f8rstebetjenten i vitneboksen.", "Men for Ida sluttet ikke historien der. Etter p\u00e5gripelsen ble 15-\u00e5ringen kj\u00f8rt til arresten ved Stavanger politistasjon. Der ble hun tatt inn p\u00e5 en av de 16 cellene i politikjelleren.", "Advokat Hetland ba Ida fortelle:", "\u00abTo menn la meg ned inne p\u00e5 cella, og to damer kledde av meg.", "Det var helt forferdelig. De spurte ikke om jeg ville kle av meg selv. De bare la meg ned p\u00e5 en madrass. To menn satt p\u00e5 armene mine. En politimann holdt bena mine. Og en dame begynte \u00e5 kle av meg. De andre hjalp til. De kledde meg helt fullstendig naken.\u00bb", "\u00abHvor mange var de?\u00bb", "\u00abTo menn p\u00e5 armene mine, \u00e9n dame kledde av meg, og jeg vet ikke om \u00e9n eller to holdt bena mine. Jeg fikk ikke lov \u00e5 r\u00f8re meg eller hodet eller noe.\u00bb", "\u00abVar det en grunn til at de m\u00e5tte v\u00e6re s\u00e5 mange?\u00bb", "\u00abFordi jeg sparket i stykker den bild\u00f8ra, s\u00e5 ville de ikke ta sjanser. Jeg var helt rolig, men... Men de spurte aldri om jeg kunne kle av meg selv. Det hadde jeg svart ja til.\u00bb", "\u00abDu ble kroppsvisitert og kledd naken. Hva skjedde etter at de hadde unders\u00f8kt deg?\u00bb", "\u00abDe lot meg sitte igjen med trusa p\u00e5. De lot meg bare sitte igjen p\u00e5 glattcella.\u00bb", "Hun anslo at hun ble sittende i \u00e9n til to timer.", "ETTER RETTSSAKEN FORTALTE Ida meg flere detaljer fra arrestoppholdet. Politifolkene som visiterte henne, hadde lyst mot skrittet hennes med en lommelykt, sa hun.", "Politiadvokat Bru s\u00e5dde tvil om at Ida hadde v\u00e6rt i arresten. Det var ikke registrert noen p\u00e5gripelse av Ida den dagen, sa hun til retten. Senere bekreftet en politiadvokat ved Stavanger politistasjon overfor meg at Ida hadde v\u00e6rt i arresten i \u00e9n time. Jeg ble nektet innsyn i arrestjournalen, men fikk oppgitt at det ikke sto noe i den utover at hun var der fra kl. 20.20 til 21.20.", "Jeg konfronterte deretter politistasjonssjefen i Stavanger med Idas framstilling. Han sporet opp en av politibetjentene som hadde v\u00e6rt i arresten med Ida, og presenterte hennes versjon. Den var i korthet slik:", "Hun og en annen kvinnelig betjent visiterte henne uten \u00e5 kle henne naken. De mannlige politibetjentene deltok ikke i kroppsvisitasjonen. Men de to politikvinnene hadde unders\u00f8kt Ida under kl\u00e6rne, ogs\u00e5 innenfor BHen og trusa. Lommelykt brukte de ikke. Og Ida var ikke blitt sittende alene p\u00e5 cella, men under tilsyn av de to kvinnelige betjentene, og neppe lenger enn et kvarter.", "Hevder politiet.", "HENDELSEN VAR OGS\u00c5 NEVNT i journalen ved Universitetssjukehuset i Stavanger, hvor Ida var blitt kj\u00f8rt av politiet etter arrestoppholdet.", "Legen snakket med en barnevernsarbeider som fulgte Ida.", "\u00abSittet i arresten fra kl. 18-20 uten tilsyn,\u00bb noterte legen i journalen.", "Barnevernsarbeideren sa til legen at Ida muligens hadde sl\u00e5tt hodet hardt i bakken under et basketak med politiet. P\u00e5 sykehuset var hun trett, fikk pusteproblemer og de mistet en stund kontakten med henne.", "I retten sa Ida om oppholdet i arresten:", "\u00abJeg glemmer det aldri. Det er det verste jeg har v\u00e6rt med p\u00e5.\u00bb", "VAR DET \u00c9N I RETTSAL 6A jeg ikke misunte, var det politiadvokat Elisabeth Bru. Oppgaven hennes var tilsynelatende enkel. Det \u00e5 klistre Ida til forbrytelsene, var ikke vanskelig.", "\u00abHvor sparket du?\u00bb", "\u00abDer jeg fikk til.\u00bb", "\u00abHvor kraftig?\u00bb", "\u00abMed all kraft jeg hadde.\u00bb", "\u00abHusker du mer vold?\u00bb", "\u00abHodeskalling.\u00bb", "\u00abHva skjedde?\u00bb", "\u00abJeg bare skallet til dem.\u00bb", "\u00ab\u00c9n eller flere ganger?\u00bb", "\u00abFlere.\u00bb", "\u00abHvorfor?\u00bb", "\u00abJeg vet ikke. P\u00e5 den tida var jeg blitt s\u00e5 vant til \u00e5 gj\u00f8re motstand, at jeg ikke tenkte meg om.\u00bb", "POLITIADVOKATENS HODEPINE var: Hva slags straff var riktig og rettferdig?", "\u00ab\u00c5 velge reaksjonsform i denne saken har v\u00e6rt vanskelig,\u00bb sukket hun. \u00abMye vanskeligere enn normalt.\u00bb", "Det enkleste for politiadvokat Bru hadde v\u00e6rt \u00e5 g\u00e5 for ungdomsstraff. I l\u00f8pet av det siste ti\u00e5ret hadde det norske rettssystemet nesten utryddet fengselsstraff for barn. H\u00f8sten 2015 var det if\u00f8lge myndighetene bare to mindre\u00e5rige i norske fengsler. Samfunnsstraff hadde overtatt som reaksjonsform, de siste par \u00e5rene ogs\u00e5 ungdomsoppf\u00f8lging og ungdomsstraff.", "Alternativ straffereaksjon til fengsel som skal hindre tilbakefall og hjelpe unge lovbrytere inn i en ny livsbane. Kan id\u00f8mmes ungdom som ikke er fylt 18 \u00e5r, og som har beg\u00e5tt gjentatt eller alvorlig kriminalitet, og risikerer \u00e5 bli d\u00f8mt til ubetinget fengsel. Gjerningspersonen skriver under p\u00e5 at han eller hun skal avst\u00e5 fra gitte handlinger eller gjennomf\u00f8re avtalte tiltak for \u00e5 slippe \u00e5 havne i fengsel. Et ungdomsteam i regi av Konfliktr\u00e5det skal f\u00f8lge opp gjennomf\u00f8ringen av planen, som kan ha en varighet p\u00e5 seks m\u00e5neder til maksimalt tre \u00e5r. B\u00e5de gjerningspersonens nettverk, ofre og hjelpeapparatet blir involvert. Vedtatt av Stortinget i 2011, og gjort gjeldende fra 1. juni 2014.", "Sistnevnte krevde mye av den domfelte, blant annet \u00e5 delta i ungdomsstorm\u00f8ter med ofre, og tett oppf\u00f8lging og kontroll fra instanser som barnevern, politi og skole. Ida konkluderte at hun ikke ville takle s\u00e5 mye forpliktelser og krav, og takket nei til muligheten for ungdomsstraff. Dermed var politiadvokat Bru tvunget til p\u00e5st\u00e5 betinget eller ubetinget fengsel, og Idas forsvarer hadde sagt klart fra at fengsel ville v\u00e6re en katastrofe. Hadde hun v\u00e6rt voksen, sa politiadvokat Bru, ville Ida normalt ha blitt d\u00f8mt til ett \u00e5rs ubetinget fengsel.", "\u00abMen hun er 16 \u00e5r og i en veldig spesiell situasjon. Hun har hatt store traumatiske opplevelser som hun trenger behandling for. Hun trenger trygge rammer rundt seg for \u00e5 fungere. Og hendelsene med politiet og barnevernet framst\u00e5r som situasjonsbetinget,\u00bb fortsatte Bru.", "\u00abDet er situasjoner hvor hun har f\u00f8lt seg presset og desperat.\u00bb", "De allmennpreventive hensynene tilsa likevel at Ida burde sendes i fengsel.", "\u00abS\u00e5 jeg er i sterk tvil.\u00bb", "Men politiadvokaten landet p\u00e5 at Ida burde gis en sjanse. H\u00e5pet var at en s\u00e5 mild straff som denne, ville inspirere henne. At den bidro til at hun fikk et godt liv.", "Politiadvokat Bru p\u00e5sto derfor en straff p\u00e5 ett \u00e5rs ubetinget fengsel, med en pr\u00f8vetid p\u00e5 to \u00e5r.", "Ida s\u00e5 ut til \u00e5 kunne slippe fengsel.", "DA DOMMEREN KLUBBET TIL PAUSE var det en lettet politiadvokat som forlot rettssal 6A.", "Men da retten ble satt igjen, gikk advokat Hetland til angrep p\u00e5 hennes p\u00e5stand. Han var enig i at Ida m\u00e5tte gis betinget fengsel, men ikke mer enn fire m\u00e5neder. Ida kunne ikke d\u00f8mmes for panikkartede sleivspark. Trusler slengt ut i vill desperasjon kunne ikke regnes som fors\u00f8k p\u00e5 \u00e5 p\u00e5virke polititjenestemenn. Hun m\u00e5tte dessuten f\u00e5 tilst\u00e5elsesrabatt, samt fradrag b\u00e5de for opphold i arresten og for at rettsaken dr\u00f8yde i m\u00e5nedsvis.", "Pepperspray.", "V\u00e5pen.", "Skjold.", "Bodycuff.", "H\u00e5ndjern.", "Glattcelle.", "Hetland mente politiet hadde behandlet 15-\u00e5ringen som om hun var voksen. De hadde opptr\u00e5dt uforsvarlig og burde ha visst bedre. Flere politifolk hadde kastet seg over henne, i hennes egen seng - ei jente traumatisert etter voldtekter. Han klandret barnevernet for konsekvent \u00e5 ha mislyktes i \u00e5 informere politiet om Idas traumatiske bakgrunn. Han roste politibetjent Fjeldstads metode, men var skremt over de \u00f8vrige politivitnenes mangel p\u00e5 selvkritikk.", "\u00abIda har skadet andre. Men hun har ogs\u00e5 blitt p\u00e5f\u00f8rt skade i forbindelse med disse sakene. Det er ikke vanskelig \u00e5 forst\u00e5 at det hun har opplevd, kan v\u00e6re retraumatiserende. Ida er mye mer enn denne tiltalebeslutningen,\u00bb sa Hetland, mens hun satt og snurret p\u00e5 stolen og stirret p\u00e5 et punkt i taket.", "\u00abMasse humor\u00bb, sa han. \u00abOmsorg for andre. Ei jente som \u00f8nsket \u00e5 utgj\u00f8re en forskjell.\u00bb", "\u00abDet er viktig \u00e5 ta med, n\u00e5r dere skal vurdere hvilken straff hun skal ha.\u00bb", "DOMMERFULLMEKTIGEN fanget Idas \u00f8yne med et smil.", "\u00abDa \u00f8nsker jeg deg lykke til.\u00bb", "\u00abTusen takk,\u00bb sa Ida.", "Det var fire uker til hun skulle f\u00e5 vite om hun skulle i fengsel eller ikke.", "HAN HADDE NOEN FORSTYRRENDE bilder i hodet.", "Robin Dale Oen var kapteinl\u00f8ytnant i Sj\u00f8forsvaret, ungdomsarbeider p\u00e5 fritida og nabo til institusjonen Ida bodde p\u00e5 i \u00d8ygarden.", "Det var g\u00e5tt over ett \u00e5r, og han ble ikke kvitt disse bildene.", "F\u00d8RSTE BILDE. Han v\u00e5knet midt p\u00e5 natta tidligere den sommeren. Det var ei jente som skrek. Han heiv p\u00e5 seg skoene og l\u00f8p ut i underbuksa. P\u00e5 gangveien satt ei voksen dame overskrevs p\u00e5 ei jente. \u00abHjelp,\u00bb ropte jenta. \u00abHjelp, hjelp...\u00bb Han skulle dytte dama vekk da hun viste legitimasjon, hun jobbet i barnevernet. Politiet var p\u00e5 vei.", "ANDRE BILDE. Ei 15 \u00e5r gammel jente med m\u00f8rkt, langt h\u00e5r og store \u00f8yne sto ved brygga da han kom padlende inn til aktivitetssenteret. Robin Dale Oen og broren Alexander, tidenes beste norske sv\u00f8mmer, hadde bestemt seg for \u00e5 bygge et senter for ungdom, s\u00e6rlig for de som hadde f\u00e5tt en vanskelig start p\u00e5 livet. Da lillebroren br\u00e5tt gikk bort, bygget Dale Oen senteret i br\u00f8drenes \u00e5nd. \u00abBe ikkje om ei lett reise, men be om ein sterk rygg\u00bb. Jenta sto p\u00e5 brygga med to ansatte fra institusjonen, sa hun het Ida og gjerne ville pr\u00f8ve kajakk. \u00abDu er hjertelig velkommen,\u00bb sa Robin Dale Oen.", "TREDJE BILDE. Tre dager senere. Bl\u00e5 r\u00f8yk fylte himmelen, han kastet seg i jeepen og stanset i et kaos av brann, bev\u00e6pnede politifolk og sjokkerte ansikter. Han bestemte seg for \u00e5 lete etter jenta selv, og etter en kilometer fikk han \u00f8ye p\u00e5 det skjelvende aspel\u00f8vet gjemt bak et busskur. Hun kjente ham igjen. De ble sittende og prate p\u00e5 benken i skuret.", "\u00abJeg vet ikke hva jeg skal gj\u00f8re,\u00bb sa hun.", "Og han var i ferd med \u00e5 overbevise henne om \u00e5 melde seg for politiet, sammen med ham, da en politibil suste forbi, br\u00e5stanset og rygget tilbake i full fart. Ida sprang bak skuret, men kom ikke forbi buskaset.", "\u00abSlapp av, dette ordner vi,\u00bb sa Robin Dale Oen.", "Sekunder senere var de omringet. Han husket fem, seks, kanskje sju bev\u00e6pnede polititjenestemenn. Skuddsikre vester, skjold, hunder som bjeffet.", "Politifolkene sto rundt dem og ropte. Han husket at de hadde trukket de halvautomatiske pistolene ut av beltet, og at de siktet p\u00e5 ham og Ida.", "\u00abLegg dere ned!\u00bb", "Og slik han husket det n\u00e5, over ett \u00e5r senere, ropte han tilbake:", "\u00abDet kommer ikke p\u00e5 tale ... Dette er ei 15 \u00e5r gammel jente ... Legg ned v\u00e5pnene ...", "Dette har jeg full kontroll p\u00e5.\u00bb", "\u00abLegg dere ned,\u00bb ropte politiet igjen, og han husket at to-tre polititjenestemenn stadig siktet p\u00e5 dem med de skarpladde v\u00e5pnene.", "\u00abDet var helt hinsides,\u00bb sa Robin Dale Oen. Han fattet ikke at det var mulig.", "P\u00e5 et tidspunkt dukket politibetjent Fjeldstad opp. En politimann som visste at det gikk an \u00e5 snakke til Ida.", "FJERDE BILDE. Han hadde sittet bak i politibilen med Ida, fra \u00d8ygarden, til legevakta, deretter til institusjonen Klokkarlia i Bergen. Hun hadde g\u00e5tt med p\u00e5 \u00e5 bli plassert p\u00e5 skjerming. Politiet hadde lovet at hun ikke skulle treffe personalet fra \u00d8ygarden. Da de likevel dukket opp, var det et l\u00f8ftebrudd, mente han.", "\u00abIkke l\u00f8p etter henne,\u00bb ropte han. \u00abHun har kniv. Hun kan falle og skade seg.\u00bb", "Han fikk beskjed om \u00e5 holde seg unna. Han visste ikke om han skulle le eller gr\u00e5te. Skrikene, peppersprayingen, og s\u00e5 det mest forstyrrende bildet: To staute polititjenestemenn som dukket opp rundt hushj\u00f8rnet mens de slepte jenta mellom seg. Ei 15 \u00e5r gammel jente if\u00f8rt h\u00e5ndjern, og med ei vaskeb\u00f8tte tredd over hodet.", "Robin Dale Oen s\u00e5 tomt ut i lufta.", "\u00abUverdig,\u00bb sa han. \u00abDet var utrolig uverdig.\u00bb", "FEMTE BILDE var egentlig minner om telefonsamtaler. Robin og kona syntes synd p\u00e5 Ida, og etter brannen ringte de saksbehandleren hennes og spurte om det var noe de kunne gj\u00f8re for henne. Avlastningshjem. Bes\u00f8k. Hva som helst.", "Han hadde bakgrunn som vernepleier. Hun var leder i kommunen. De visste hva de gjorde.", "Det var uaktuelt, fikk de beskjed om. Ida skulle flyttes til en helt annen plass.", "\u00c5ret etter inviterte de Ida til sommerleirskole i \u00d8ygarden.", "Heller ikke det lot seg gj\u00f8re.", "De ville stille opp for henne. Men det gikk ikke.", "HAN HADDE DISSE BILDENE I HODET. Ble ikke kvitt dem.", "Og ingen s\u00e5 ut til \u00e5 ha bruk for dem.", "Ikke en gang rettssal 6A i Bergen tinghus.", "LES ALLE TILSVARENE HER:", "Les tilsvar: Barnevernsjefen p\u00e5 Karm\u00f8y", "Les tilsvar: Institusjonen i Nord-Norge", "Les tilsvar: Politiet i Rogaland", "Les tilsvar: Politiet i Hordaland", "Les tilsvar: Institusjonen i \u00d8ygarden", "Les tilsvar: Bufetat", "Les tilsvar: Morens advokat"]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "6d00731dff9efc8183c84f4a58ffd9c398d1d9e4677d2ffeab864aa782d0a6ee"}, {"field": "createtime", "value": "2016-01-30T13:12:41.000Z"}, {"field": "description", "value": "Bergen, mars 2015. Ida m\u00f8ter i Nordhordland tingrett, tiltalt for brannstiftelse, h\u00e6rverk, vold mot politiet og trusler. Flere politibetjenter vitner mot henne. Forbrytelser som kan gi mange m\u00e5neders fengsel. Men hun var 15 \u00e5r da hun begikk dem. Kan Ida d\u00f8mmes etter voksensamfunnets regler? Samfunnet \u2013 som overtok ansvaret for henne og skulle gi henne et bedre liv? Og hvilke historier er det politiets vitner ikke forteller?"}, {"field": "dominantimage", "value": "http://www.adressa.no/incoming/article12094786.ece/bcojgb/ALTERNATES/w980-default/retten5.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/febf09caeefeeb59f6a28e64693a442471b43285.jpg?5953c7eb"}, {"field": "dominantthumbnaildimensions", "value": "300x169"}, {"field": "heading", "value": ["Idas forbrytelser -adressa.no", "Idas f\u00f8rste forbrytelse", "Idas andre forbrytelse", "Idas tredje forbrytelse", "Idas fjerde forbrytelse", "Politiadvokatens dilemma", "\u00abLykke til!\u00bb", "Bildene retten ikke fikk se"]}, {"field": "id", "value": "febf09caeefeeb59f6a28e64693a442471b43285"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-classification", "value": "law-government-and-politics"}, {"field": "kw-concept", "value": ["betinget fengsel", "rettssal 6a", "idas fjerde forbrytelse", "ida"]}, {"field": "kw-entity", "value": ["e. tre", "norges", "politidirektoratet", "haugaland", "e. ei 15", "chicken salsa", "ida", "mcdonalds", "hetlandsgata", "e. han", "sotra", "nordhordland", "sj\u00f8forsvaret", "klokkarlia", "konfliktr\u00e5det", "torgallmenningen", "stortinget", "ask\u00f8y og \u00f8ygarden", "a. her", "universitetssjukehuset", "ei 15", "t. ble"]}, {"field": "kw-location", "value": ["karm\u00f8y", "\u00f8ygarden", "haugesund", "rogaland", "alexander", "hordaland", "stavanger", "nord-norge", "bergen"]}, {"field": "kw-pageclass", "value": "article"}, {"field": "kw-person", "value": ["sverre hetland", "kristin johnson", "dale oen", "elisabeth bru", "geir fjeldstad", "robin dale oen"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article12094786.ece/bcojgb/ALTERNATES/w980-default/retten5.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Idas forbrytelser"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/01/30/Idas-forbrytelser-12094797.ece"}, {"field": "pageclass", "value": ["article"]}, {"field": "publishtime", "value": "2016-01-30T12:17:56.000Z"}, {"field": "recs-articleid", "value": "12094797"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-01-30T12:17:56.000Z"}, {"field": "recs-rawtitle", "value": "Idas forbrytelser -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Bergen, mars 2015. Ida m\u00f8ter i Nordhordland tingrett, tiltalt for brannstiftelse, h\u00e6rverk, vold mot politiet og trusler. Flere politibetjenter vitner mot henne. Forbrytelser som kan gi mange m\u00e5neders fengsel. Men hun var 15 \u00e5r da hun begikk dem. Kan Ida d\u00f8mmes etter voksensamfunnets regler? Samfunnet \u2013 som overtok ansvaret for henne og skulle gi henne et bedre liv? Og hvilke historier er det politiets vitner ikke forteller?"}, {"field": "thumbnail", "value": "http://content-thumbnail.cxpublic.com/content/thumbnail200x150/febf09caeefeeb59f6a28e64693a442471b43285.jpg?5953c7eb"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-06-28T15:14:51.000Z"}, {"field": "title", "value": "Idas forbrytelser"}, {"field": "url", "value": "http://www.adressa.no/pluss/magasin/2016/01/30/Idas-forbrytelser-12094797.ece"}, {"field": "urlhash", "value": "febf09caeefeeb59f6a28e64693a442471b43285"}], "score": 0.4443911, "siteId": "9222270286501375973", "id": "febf09caeefeeb59f6a28e64693a442471b43285"}

