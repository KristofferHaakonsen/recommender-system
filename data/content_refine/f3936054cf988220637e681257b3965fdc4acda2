{"fields": [{"field": "modifiedtime", "type": "time", "value": "2012-04-18T19:26:00.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "arne sell\u00e6g"}, {"field": "body", "value": ["Saken oppdateres.", "Det var egentlig lite som skulle tilsi at s\u00f8skenparet fra Valla i Hemnes p\u00e5 Helgeland skulle krabbe til topps i to av landets mest innflytelsesrike interesseorganisasjoner. Riktignok ikke samtidig, men n\u00e6rt nok til at de har fulgt hverandres karriere. De to har ogs\u00e5 tre andre s\u00f8sken som har klart seg utmerket i livet, men uten \u00e5 bli rikskjendiser.", "Nils Valla er bondeh\u00f8vdingen fra 1980-tallet den gang s\u00f8ster Gerd-Liv var sm\u00e5barnsmor og ikke hadde utmerket seg s\u00e6rlig utenom diverse studentaktiviteter p\u00e5 1970-tallet. Gerd-Liv er som kjent inne i sin andre periode som LO-leder, og dermed fortsatt i h\u00f8yeste grad med i det som skjer. Nils p\u00e5 sin side ser n\u00e5 tingene mer med pensjonistens \u00f8yne selv om han er levende opptatt av samfunnet, og fortsatt har flere styreverv. Noen k\u00e5rkall er han langt fra selv om s\u00f8nnen Torgeir forlenget har overtatt melkebruket i Oppig\u00e5rden.", "Helgelandssommeren er varm og lummer n\u00e5r vi kj\u00f8rer s\u00f8rover fjorden fra Mo i Rana og passerer grensen til Hemnes kommune som ligger midt mellom de to profilerte Helgelands-kommunene Rana og Vefsn med Mosj\u00f8en. Vi passerer de sm\u00e5 tettstedene Finneidfjord og Bjerka f\u00f8r fjorden tar slutt og skiltet Vallabotn forteller at her har to sentrale samfunnstopper tr\u00e5tt sine barnesko. For Gerd-Liv sin del er det ogs\u00e5 bokstavelig talt barnesko. Som s\u00e5 mange andre landsens ungdommer p\u00e5 1960-tallet som ville ute \u00e5 skaffe seg utdannelse, tok hybeltilv\u00e6relsen til like etter konfirmasjonen. Riktignok ikke lenger enn til realskolen p\u00e5 Hemnesberget og deretter gymnas i Mo i Rana, men g\u00e5rden hjemme ble mest helge- og feriested.", "- Aldersforskjellen mellom oss var s\u00e5pass stor, og vi reiste ut tidlig p\u00e5 hver v\u00e5r kant slik at det ikke ble noen n\u00e6r og langvarig kontakt i barne\u00e5rene, forteller de to, mens vi nyter solskinn og jordb\u00e6rsyltet\u00f8y i solveggen p\u00e5 Oppig\u00e5rden.", "- Likevel er det her i Hemnes jeg f\u00f8ler meg mest hjemme. \u00c6 ska heim, sier LO-lederen p\u00e5 sitt sedvanlige nordnorske dialekt n\u00e5r hun snakker om hjemkommunen.", "G\u00e5rden de vokste opp p\u00e5, er en gammel slektsg\u00e5rd. Hemnes er en god jordbrukskommune som minner mer om Tr\u00f8ndelag enn om Nordland. Jordene er flate, og skogen diger. 100 m\u00e5l dyrket mark var det da Nils tok over, og arealet var tredoblet innen organisasjonslivet tok ham helt og f\u00f8rte ham til Asker der han bodde i mange \u00e5r. Det spesielle med Oppig\u00e5rden var at her var ogs\u00e5 bygdas posthus.", "- Det brakte oss p\u00e5 mange m\u00e5ter n\u00e6rmere den store verden enn andre ungdommer som vokste opp p\u00e5 g\u00e5rd. Her kunne vi smuglese alt fra Allers til Sovjetnytt, og posthuset var popul\u00e6rt m\u00f8tested for folk i bygda. Derfor ble vi fort vant med kontakt ut over den vi fikk p\u00e5 g\u00e5rden, forteller Gerd-Liv.", "Noen organisasjonsarv fikk de likevel ikke med seg. Faren var riktignok medlem av Bondelaget, og moren aktivt med i den lokale sanitetsforeningen, men slik var det overalt p\u00e5 de aller fleste bygder her i landet for 40-50 \u00e5r siden. Interessen for politikk og organisasjonsliv kom etter hvert, og hver p\u00e5 sin kant uten at de if\u00f8lge dem selv ble s\u00e6rlig inspirert eller p\u00e5virket av hverandre.", "- Det eneste jeg med sikkerhet kan si at Nils har betydd for meg, er min korte friidrettskarriere, forteller Gerd-Liv. Selv drev hun det s\u00e5 langt som \u00e5 sette nordnorsk rekord p\u00e5 800 meter for damer med tiden 2,18,1 som i h\u00f8yeste grad er en tid hun ikke trenger \u00e5 skjemmes av. Idrettskarrieren var p\u00e5 topp da hun gikk gymnaset p\u00e5 Mo, men dabbet av etter at hun flyttet til Oslo og ble student. Da var det politikken som etter hvert helt r\u00e5dde grunnen. Nils derimot drev det noe lengre med nordisk kalottmesterskap i 10-kamp og hederlige plasseringer i NM i 5-kamp som de beste prestasjonen. Den siste for \u00f8vrig i skarp konkurranse med en annen markert samfunnstopp, tidligere idrettspresident Hans B. Skaset fra \u00c5fjord. Nils Valla er fortsatt en aktiv person, atletisk som en tikjemper, men av alle ting seiling som en av hovedinteressene.", "- Og vi som trodde at b\u00f8nder ikke driver med seiling? - Du vet, alle vi som bor langs kysten er knyttet til sj\u00f8en, og farfaren v\u00e5r var som alle andre i dette distriktet med p\u00e5 Lofotfiske i alle \u00e5r. S\u00e5nn sett har ogs\u00e5 vi r\u00f8tter til sj\u00f8livet selv om vi er b\u00f8nder. N\u00e5r jeg har kj\u00f8pt meg en skikkelig havseiler, s\u00e5 skyldes nok det innflytelse fra den tiden jeg bodde i Asker. Da ble jeg skikkelig bitt av seilerbasillen.", "LO-lederen p\u00e5 sin side er ikke noe sj\u00f8menneske selv om Sj\u00f8mannsforbundet er en del av LO-familien. Derimot liker hun seg bedre p\u00e5 ski, og helst p\u00e5 fjellet. Nordmarka kan hun styre seg for, mens Nils ikke nok kan f\u00e5 fullrost l\u00f8ypenettet n\u00e6r hovedstaden.", "Samtalepartnere om aktuelle samfunnssp\u00f8rsm\u00e5l har de ikke v\u00e6rt. Nils har hatt mest nytte av sin forgjenger som bondelagsleder, Hans Haga, far til den ikke helt ukjente Sp-lederen \u00c5shild Haga, mens Gerd-Liv har funnet sine samtalepartnere i Oslo-milj\u00f8et. F\u00f8rst gjennom studentpolitikken der hun var f\u00f8rste kvinnelige leder i Norsk Studentunion, og senere som fagforeningsleder og politiker.", "- B\u00f8nder og l\u00f8nnstakere, LO og Norges Bondelag. Det lyder ikke direkte harmonisk. Tidligere var det mange b\u00f8nder som la inn en ekstra aktiv arbeids\u00f8kt 1. mai. Hvordan er forholdet i dag?  Gerd-Liv: Forholdet er vel ikke det aller heteste. Vi har tradisjonelt hatt mest kontakt med Sm\u00e5brukarlaget. I dag er vi nok mer p\u00e5 talefot i mange sp\u00f8rsm\u00e5l enn f\u00f8r, og selv har jeg aldri opplevd at det er blitt brukt mot meg at jeg kommer fra et bondemilj\u00f8.", "Nils: Jeg satt i regjeringens kontaktutvalg den gang Leif Haraldseth var LO-leder, og vi hadde et godt samarbeid. Jeg er grunnleggende positiv til LO, og LO ga oss en uforbeholden st\u00f8tte i Tine-striden sist vinter. Vi m\u00e5 respektere at vi er to organisasjoner som har ulike interesser \u00e5 ivareta. Motsetningene mellom b\u00f8nder og arbeidere er nok mest historisk i dag.", "- Og n\u00e5 skal b\u00f8nder og l\u00f8nnstakere dele seng i regjering med SV som tredjepart. Kan det g\u00e5 bra?  Nils: Skal jeg v\u00e6re \u00e6rlig s\u00e5 virker en r\u00f8dgr\u00f8nn regjering noe fremmed for meg, og jeg har g\u00e5tt noen runder med meg selv for \u00e5 bli helt fortrolig med tanken, og jeg har ikke diskutert regjeringssp\u00f8rsm\u00e5let med Gerd-Liv.", "Gerd-Liv: Vi er selvsagt for en r\u00f8dgr\u00f8nn regjering av mange \u00e5rsaker. Flertallsregjering er viktig for landet, og vi f\u00e5r en ny politisk kurs som passer oss bedre.", "Nils: Senterpartiet er et parti som alltid har \u00f8nsket innflytelse, men jeg er mer i tvil om SV.", "Gerd-Liv: Det blir nok en st\u00f8rre utfordring \u00e5 f\u00e5 SV til \u00e5 dra sammen med oss. De m\u00e5 l\u00e6re seg \u00e5 ta ansvar og innse at de ikke lenger er i opposisjon. Jeg er likevel sikker p\u00e5 at vi skal klare dette.", "- Hva blir den st\u00f8rste utfordringen?  Gerd-Liv: Uten tvil n\u00e6ringspolitikken. Der kommer vi i LO til \u00e5 v\u00e6re knallharde i v\u00e5re krav til en ny regjering, og vi vil ikke godta noen slinger i valsen n\u00e5r det gjelder gasskraftverk og oljeleting i Barentshavet.", "Nils er ikke uenig med LO-lederen i dette. N\u00e6ringspolitikk og distriktsutbygging st\u00e5r ogs\u00e5 hans hjerte n\u00e6r. Han var Sp-ordf\u00f8rer i Hemnes i en periode etter at han sluttet som direkt\u00f8r i Gjensidige, og sitter fortsatt med flere viktige styreverv.", "De vil ikke inn p\u00e5 hvor de store politiske skillelinjer mellom dem g\u00e5r med unntak av det som f\u00f8lger av at Gerd-Liv er et viktig Ap-medlem, og Nils er Sp-medlem. I EU-saken har de s\u00e5 langt st\u00e5tt sammen.", "- Jeg har hittil stemt nei, og derfor har vi v\u00e6rt enige s\u00e5 langt. Jeg har sagt at EU-sp\u00f8rsm\u00e5let m\u00e5 vurderes i lys av den nye situasjonen, men jeg f\u00f8ler meg overbevist om at det ikke blir aktuelt for Norge med medlemskap den neste fire\u00e5rsperioden, sier Gerd-Liv Valla til Adresseavisen."]}, {"field": "category0", "value": "nyheter"}, {"field": "category1", "value": "nyheter|okonomi"}, {"field": "contenthash", "value": "21bfadceff2ea3701ea6b3984208063300d9d860ed5c79caf350063c3a112ebc"}, {"field": "createtime", "value": "2017-04-30T20:25:17.000Z"}, {"field": "description", "value": "Her g\u00e5r s\u00f8skenparet Valla som styrer og har styrt to av landets viktigste maktbastioner, LO og Norges Bondelag. Gerd-Liv og Nils Valla vokste opp sammen p\u00e5 Oppig\u00e5rden i Hemnes kommune."}, {"field": "dominantimage", "value": "http://www.adressa.no/incoming/article1142344.ece5/ALTERNATES/w980-default/VallaCSJ1"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/f3936054cf988220637e681257b3965fdc4acda2.jpg?59612e24"}, {"field": "dominantthumbnaildimensions", "value": "300x169"}, {"field": "heading", "value": ["Valla-s\u00f8sken n\u00e5dde makttoppen -adressa.no", "Vallabotn", "Stor aldersforskjell", "Idrettskarrieren"]}, {"field": "id", "value": "f3936054cf988220637e681257b3965fdc4acda2"}, {"field": "keyword", "value": ["\u00f8konomi", "finans", "aksjer", "skatt", "b\u00f8rs", "\u00f8konominyheter"]}, {"field": "keywords", "value": "\u00f8konomi,finans,aksjer,skatt,b\u00f8rs,\u00f8konominyheter"}, {"field": "kw-category", "value": ["nyheter", "okonomi"]}, {"field": "kw-company", "value": "gjensidige"}, {"field": "kw-concept", "value": ["interessen", "styre", "g\u00e5rd", "h\u00f8yeste grad", "r\u00f8dgr\u00f8nn regjering", "regjering", "kontakt", "n\u00e5dde makttoppen", "n\u00e6r", "b\u00f8nder", "landet"]}, {"field": "kw-entity", "value": ["sm\u00e5brukarlaget", "barentshavet", "hans haga", "finneidfjord og bjerka", "bondelaget", "torgeir", "norsk studentunion", "allers", "helgeland", "vallabotn", "sovjetnytt", "rana og vefsn", "hans b. skaset", "lofotfiske", "sj\u00f8mannsforbundet", "tine", "adresseavisen", "norges bondelag", "oppig\u00e5rden"]}, {"field": "kw-location", "value": ["mosj\u00f8en", "oslo", "hemnesberget", "hemnes", "rana", "tr\u00f8ndelag", "asker", "valla", "\u00e5fjord", "nordland"]}, {"field": "kw-pageclass", "value": "article"}, {"field": "kw-person", "value": ["nils valla", "gerd-liv valla", "leif haraldseth", "\u00e5shild haga"]}, {"field": "kw-taxonomy", "value": ["nyheter/okonomi", "nyheter"]}, {"field": "og-image", "value": "http://www.adressa.no/incoming/article1142344.ece5/ALTERNATES/w980-default/VallaCSJ1"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Valla-s\u00f8sken n\u00e5dde makttoppen"}, {"field": "og-type", "value": "article"}, {"field": "og-url", "value": "http://www.adressa.no/nyheter/okonomi/article525638.ece"}, {"field": "pageclass", "value": ["article"]}, {"field": "publishtime", "value": "2005-07-22T20:38:00.000Z"}, {"field": "recs-articleid", "value": "2131518"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|okonomi"}, {"field": "recs-publishtime", "value": "2005-07-22T20:38:00.000Z"}, {"field": "recs-rawtitle", "value": "Valla-s\u00f8sken n\u00e5dde makttoppen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter/okonomi", "nyheter"]}, {"field": "teaser", "value": "Her g\u00e5r s\u00f8skenparet Valla som styrer og har styrt to av landets viktigste maktbastioner, LO og Norges Bondelag. Gerd-Liv og Nils Valla vokste opp sammen p\u00e5 Oppig\u00e5rden i Hemnes kommune."}, {"field": "thumbnail", "value": "http://content-thumbnail.cxpublic.com/content/thumbnail200x150/f3936054cf988220637e681257b3965fdc4acda2.jpg?59612e24"}, {"field": "thumbnailfullheightdimensions", "value": "200x1164"}, {"field": "timestamp", "value": "2017-07-08T19:10:28.000Z"}, {"field": "title", "value": "Valla-s\u00f8sken n\u00e5dde makttoppen"}, {"field": "url", "value": "http://www.adressa.no/nyheter/okonomi/article525638.ece"}, {"field": "urlhash", "value": "f3936054cf988220637e681257b3965fdc4acda2"}], "score": 0.8597368, "siteId": "9222270286501375973", "id": "f3936054cf988220637e681257b3965fdc4acda2"}

