{"fields": [{"field": "modifiedtime", "type": "time", "value": "2016-11-30T13:11:14.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": ["kjersti nipen", "ole-einar andersen", "stian wallum"]}, {"field": "body", "value": ["Saken oppdateres.", "Det var rolige dager p\u00e5 kontoret. Tidenes beste og st\u00f8rste Olavsfestdager var feiret 13 dager til ende. N\u00e5 hadde flere i staben dratt p\u00e5 ferie. Noen var ferdige for i \u00e5r. Den nye direkt\u00f8ren Randi Wenche Haugen kunne bruke f\u00f8rste uke p\u00e5 jobb til \u00e5 sette seg inn i stort og sm\u00e5tt. Snart begynte hun \u00e5 stusse over regningene som str\u00f8mmet inn. Det var ikke dekning p\u00e5 konto. Sjefen begynte \u00e5 samle opp brevene og unders\u00f8ke inntektene. Det var ikke lett \u00e5 finne noen med oversikt.", "\u2013 Jeg fikk en uggen f\u00f8lelse, beskriver Haugen.", "Hun ringte styrelederen om sin uro. Ingen ante rekkevidden enn\u00e5.", "\u2013 Ordet \u00abkonkurs\u00bb var ikke i min bevissthet da.", "Den ferske direkt\u00f8ren jobbet lange dager med \u00e5 finne fakta. Det var styrem\u00f8ter. Kanossagang til kulturdepartementet. 11. september innkalles pressen. Trondheims kulturelle fyrt\u00e5rn er i fritt fall.", "Nedturen begynte da verdens nest st\u00f8rste tenor kom til byen i 2006.", "Per Kvistad Uddu hadde bygd opp Olavsfestdagene til en stor festival i Norge. Omsetningen hadde \u00f8kt fra knapt fem til over 25 millioner kroner. Billettsalget var nidoblet. Men enn\u00e5 var festivalen en parantes i riksmedia. Etter \u00e5tte \u00e5r skulle festivalsjefen sette kronen p\u00e5 verket. I 2006 slo Uddu til med verdensstjernen Pl\u00e1cido Domingo. I duett med v\u00e5r egen Sissel Kyrkjeb\u00f8. Finkulturens fl\u00f8rt med folkeligheten skulle g\u00e5 opp i en h\u00f8yere enhet \u2013 helt i stil med Uddus profil gjennom 2000-tallet. Domingo var tenkt som en d\u00f8r\u00e5pner mot internasjonale artister og skulle v\u00e6re med \u00e5 heve Olavsfestdagene fra regional til nasjonal st\u00f8rrelse. Reitan Gruppen og Sparebankens felles selskap Torgkonserten AS ble med p\u00e5 tidenes festivalsatsing til seks millioner kroner.", "L\u00f8rdag 4. august gikk mot en varm sommerkveld da Odd Reitan kom ruslende over brosteinene i bl\u00e5 Hawaii-skjorte, solbriller og bredt glis for \u00e5 h\u00f8re tenoren. Men rundt ham p\u00e5 Torvet ble det ganske glissent. Selv etter flere sjarmoffensiver og dumping av billettprisen, kom bare 5000 publikummere inn portene. Utenfor sto mange og lurkikket gratis.", "Domingo-nedturen bidro sterkt til at Olavsfestdagene 2006 endte i minus 1,8 millioner kroner. I etterkant var det harde fronter mellom Uddu og Sparebanken \u2013 festivalens trofaste hovedsponsor. Uddu mente Domingo-smellen uansett var en god investering.", "\u2013 Det var i dav\u00e6rende styreleders og styrets \u00e5nd \u00e5 ha en operastjerne p\u00e5 Torvet, og det \u00e5pnet d\u00f8rene for verdensnavnene Villazon, Brendel og Schiff. Vi brukte av et oppspart fond til \u00e5 dekke v\u00e5r del av underskuddet. Det var akkurat slike l\u00f8ft det fondet skulle brukes til, sier eksdirekt\u00f8ren i dag.", "Samarbeidspartnerne Sparebanken og Odd Reitan var ikke forn\u00f8yde med \u00e5 ha tapt \u00e9n million hver p\u00e5 en \u00abplanlagt\u00bb flopp.", "\u00c5ret etter Domingo fulgte Uddu opp med den oppadstormende tenoren Rolando Villazon. Nytt tenorblod til tross: Festivalen fikk bl\u00f8 igjen. P\u00e5 to \u00e5r hadde festivalen tapt over 2 millioner kroner. Uddus stjerne var dalende. I samme periode dalte ogs\u00e5 sponsorenes interesse. Fra 5,6 millioner i 2006, til 3,2 i 07 og 2,7 i 08.", "Viktigere enn minustall var en gryende irritasjon over Uddus n\u00e6rmest allmektige posisjon, der han b\u00e5de tegnet opp de store vyene og hadde detaljkontrollen fra dag til dag.", "\u2013 Uddu gjorde en kjempejobb, men lederstilen overlot lite til resten av staben, sier en kilde som kjenner festivalen godt.", "\u2013 Jeg var inkluderende p\u00e5 id\u00e9-stadiet, men holdt kategorisk p\u00e5 \u00f8konomistyringen og den kulturelle profilen, svarer Uddu.", "Sjefen satt p\u00e5 b\u00e5de bred og spiss kompetanse, uten at det manifesterte seg nedover i organisasjonen. Det skulle f\u00e5 alvorlige f\u00f8lger n\u00e5r resten av staben skulle lage festival p\u00e5 egen h\u00e5nd i 2008. Revisjonsberetningen fra Uddus siste \u00e5r p\u00e5 topp p\u00e5peker at rapporterings- og \u00f8konomistyringssystemer ikke fungerer i 2007.", "Styret hadde ogs\u00e5 ambisjoner om mer enn \u00e5 v\u00e6re med p\u00e5 \u00abPer Uddus festival\u00bb.", "Da kulturminister Trond Giske plukket ut ny styreleder fra 2007, kom Trude N\u00f8st til et etablert styre der man allerede hadde begynt \u00e5 tenke p\u00e5 Uddus etterf\u00f8lger.", "\u2013 Et samlet styre ba om at Uddus \u00e5rem\u00e5l ble satt p\u00e5 dagsorden, da det var cirka halvannet \u00e5r til det utl\u00f8p, sier N\u00f8st.", "Varaordf\u00f8rer Knut Fagerbakke og domprost Knut Andresen var to sterke stemmer i styret. Sistnevnte satt i styret allerede da Uddu kom inn som Olavsfestdagenes redningsmann etter forrige krise i 1996/1997, med til forveksling like ingredienser av underskudd, manglende \u00f8konomistyring, interne dragkamper og lederstrid.", "N\u00e5 satt styret for \u00e5 diskutere Uddus framtid. En kilde tett p\u00e5 lederskifte-prosessen mener R\u00e5dhuset og Kirken, representert ved nettopp de to Knutene i styret, var de sterke Uddu-kritikerne. Varaordf\u00f8reren skal ha uttalt at \u00abOlavsfestdagene var for stor til \u00e5 styres fra en manns lommekontor\u00bb.", "Fagerbakke og Andresen utgjorde sammen med den ferske styrelederen arbeidsutvalget som i august 2007 konkluderte med at Uddu var ferdig.", "Styremedlemmer ble overrasket over at saken \u00abvirket vedtatt\u00bb f\u00f8r den kom til styret. Innvendinger ble avfeid. Sp\u00f8rsm\u00e5l om man kjente markedet for nye direkt\u00f8rer, og innspill om \u00e5 forlenge Uddus \u00e5rem\u00e5l for et \u00e5r eller to, ble ikke vektlagt da styret 23. august 2007 enstemmig besluttet \u00e5 lyse ut direkt\u00f8rjobben. N\u00f8st p\u00e5peker at Uddu hadde sittet i to perioder, og at fast ansettelse var alternativet.", "\u2013 Uddus \u00e5rem\u00e5l ble ikke forlenget. Styret mente at \u00e5rem\u00e5ls\u00bfinstituttet var velegnet, s\u00e5 fast ansettelse var uaktuelt.", "Knut Fagerbakke sier det ikke hastet \u00e5 bli kvitt Uddu.", "\u2013 Nei, styret \u00f8nsket ikke \u00e5 \u00abkvitte\u00bb seg med Uddu. Tvert imot \u00f8nsket styret at han skulle fullf\u00f8re \u00e5rem\u00e5lskontrakten ut august 2008. Det styret \u00f8nsket, var fornyelse av Olavsfestdagene \u2013 b\u00e5de i forhold til organisering, omfang, program og profil. Jeg mener fremdeles det var en riktig beslutning, sier Fagerbakke.", "Etter en sommer med Villazon, Sinead O\u2019Connor og ToTo p\u00e5 Torvet hadde festivaldirekt\u00f8r Uddu reist p\u00e5 feire til Stavern den siste uka i august i fjor. Han l\u00e5 og solte seg p\u00e5 et skj\u00e6r da styrelederen ringte og opplyste at han sto foran sitt siste festival\u00e5r.", "Uddu ble rystet og f\u00f8lte seg sparket fra festivalen han hadde \u00bf bygd opp. Han savnet en begrunnelse.", "Til Adresseavisen uttalte han at han f\u00f8lte seg \u00absom en fotballtrener som har f\u00e5tt sparken etter en meget god sesong p\u00e5 toppen av mange gode sesonger\u00bb.", "I dag sier han dette:", "\u2013 Styret \u00f8nsket nok nye krefter og mente to perioder var nok. I ettertid er det lett \u00e5 se at styret undervurderte min rolle i \u00f8konomistyringen.", "Noen hevder at Sparebanken kan ha spilt en rolle i direkt\u00f8rbyttet. Det benekter hovedsponsoren, men kommunikasjonsdirekt\u00f8r Marvin Wiseth bekrefter skepsis til de siste \u00e5renes storsl\u00e5tte satsinger.", "\u2013 Vi ga flere ganger uttrykk for bekymring for egenkapitalen og for den store risikoprofilen Olavsfestdagene hadde. Det var dristige planer. N\u00e5r dristige planer lykkes, s\u00e5 blir en ofte geniforklart. Og det motsatte n\u00e5r det g\u00e5r galt, sier Wiseth.", "Og galt gikk det, spesielt etter at Uddu hadde forlatt sjefsstolen.", "Uddu mislikte \u00e5 sitte p\u00e5 oppsigelse og bestemte seg for \u00e5 hoppe av siste runde.", "I desember trakk han seg fra festivalen. Fagerbakke er kritisk til jobben Uddu utf\u00f8rte denne h\u00f8sten.", "\u2013 Vi hadde i realiteten et vakuum fra august til desember. Dette fordi det ble veldig uklart om Uddu var villig, eller hadde motivasjon, til \u00e5 jobbe ut \u00e5rem\u00e5lsperioden, sier Fagerbakke.", "Uddu er av en annen oppfatning:", "\u2013 I den perioden jobbet vi med programmet. Det er snakk om 50 til 100 prosjekter. I perioden overf\u00f8rte jeg ogs\u00e5 kunnskap til Jens Storli o g Erling Johansen. De daglige lederne skulle ferdigforhandle avtalene Alt av priser ble tatt av lederne etter nytt\u00e5r, bortsett fra pianisten Andreas Schiff.", "\u2013 Du f\u00e5r kritikk for at du ikke har overlevert nok kunnskap?", "\u2013 Jeg gjorde mitt, blant annet med produksjonsm\u00f8ter p\u00e5 h\u00f8sten, men fikk veldig f\u00e5 sp\u00f8rsm\u00e5l fra den nye administrasjonen etter nytt\u00e5r. Overraskende f\u00e5, sier Uddu.", "Samtidig som Uddu lot julefreden senke seg, strandet styrets fors\u00f8k p\u00e5 \u00e5 ansette ny direkt\u00f8r f\u00f8r jul. To kandidater trakk seg i dagene f\u00f8r styrem\u00f8tet 14. desember 2007. Et tredje navn, Eli Arnstad, var plutselig blitt sv\u00e6rt kontroversielt p\u00e5 grunn mobbesaken i Enova. Dermed sto Olavsfestdagene uten direkt\u00f8r fra \u00e5rsskiftet. Styret var presset til \u00e5 finne en n\u00f8dl\u00f8sning i all hast.", "Erling \u00abPlinga\u00bb Johansen var den av de ansatte som kommuniserte med styret i denne prosessen. Han seilte fram som Uddus naturlige reserve, noe som fikk begeret til \u00e5 renne over for flere ansatte.", "Midt i desember ble det sendt et brev fra fire av dem. Sponsorsjef Jens Storli, pilegrimsansvarlig Cathrine Ronca, pressesjef Maria Nordstr\u00f6m og produsent Sverre B\u00f8gh advarte samlet mot \u00e5 ansette Erling \u00abPlinga\u00bb Johansen som leder. I stedet foreslo de en l\u00f8sning med flat struktur der styrelederens rolle ble styrket. Ellers skulle Uddus oppgaver fordeles rundt i hele staben. Mandag 17. desember ledet Trude N\u00f8st et styrem\u00f8te der staben var invitert til r\u00e5dslagning. Brevskrivernes forslag ble forkastet og styret holdt p\u00e5 sin l\u00f8sning med Lien og Johansen som ledere.", "\u2013 Det kom fram ulike syn og flere ledermodeller ble diskutert, sier N\u00f8st.", "\u2013 Men det er viktig \u00e5 f\u00e5 fram at Erling Johansen var med i alle modeller. Det ville ikke v\u00e6re rett \u00e5 hente inn noen utenfra. De ansatte var allerede i gang med \u00e5 planlegge neste festival, og det var viktig \u00e5 lande saken f\u00f8r jul, sier N\u00f8st.", "Styremedlem Knut Andresen husker m\u00f8tet som forholdsvis harmonisk.", "\u2013 Vi var omforent p\u00e5 de fleste punkter og om ledervalget slik jeg husker det, sier Andresen.", "I realiteten utl\u00f8ste lederdiskusjonene et vell av beskyldninger alle veier. Det kulminerte med at Erling Johansen satte stillingen sin inn p\u00e5 at resten av staben skulle godta styrets forslag om delt lederskap.", "Det ble ogs\u00e5 resultatet. Johansen ble konstituert som kunstnerisk leder, Eirik Lien som administrerende leder i halv stilling. I tillegg ble det organisert en ekstra st\u00f8ttefunksjon tilsvarende en 20-prosent-stilling i \u00f8konomistyring for Thor F\u00f8lstad.", "Pressesjef i Olavsfestdagene de siste seks \u00e5rene, Maria Nordstr\u00f6m, var uenig i avgj\u00f8relsen som ble tatt mens hun var p\u00e5 ferie.", "\u2013 Jeg skulle sende ut pressemeldinga om ny leder fra Tenerife. Jeg hadde en samtale med styrelederen, der jeg gjentok at jeg var skeptisk til ledervalget.", "\u2013 Hvorfor var du kritisk til Johansen?", "\u2013 Plinga er superkreativ, og det er ingen som sl\u00e5r ham n\u00e5r det gjelder ideer. Men som leder f\u00e5r han ikke fram det beste i folk, og festivalarbeid er teamarbeid p\u00e5 h\u00f8y niv\u00e5. Kun sammen blir man gode.", "Utad var det famili\u00e6re grunner til at Maria Nordstr\u00f6m trakk seg f\u00f8r \u00e5rets festival. Sannheten var samarbeidsproblemer med Erling Johansen. Dermed var enda en av kontinuitetsb\u00e6rerne borte.", "Og det kunne v\u00e6rt enda verre.", "Allerede i februar sendte produsent Sverre B\u00f8gh sin oppsigelse til styret p\u00e5 grunn av samarbeidsproblemer med den nye kunstneriske lederen, men ble overtalt til \u00e5 trekke oppsigelsen.", "Oppkj\u00f8ringen til \u00e5rets festival foregikk i et klima preget av d\u00e5rlig tid, d\u00e5rlig stemning og lav tillit til den nye ledelsen.", "P\u00e5 forsommeren kom det s\u00e5 seilende inn problemer fra forgangen tid. Olavsfestdagene hadde misforst\u00e5tt momsregelverket og trengte hjelp til \u00e5 avklare regler og g\u00e5 grundig gjennom alle tall fra de siste tre \u00e5rene. Festivalen risikerte \u00e5 m\u00e5tte betale gammel moms p\u00e5 toppen av minusene i 2007-regnskapene.", "Selv om Villazon-konserten gikk i minus i 2007, var det i hovedsak det ikke-budsjetterte direkt\u00f8rskiftet som ga r\u00f8dtallene fra i fjor. Direkt\u00f8rskiftet utl\u00f8ste utgifter b\u00e5de til Uddus sluttpakke p\u00e5 326 000 kroner og til Totalconsult som skulle finne etterf\u00f8lgeren. Det smertet for en festival som hadde brent mesteparten av egenkapitalen en vakker sommerkveld med Domingo i 2006.", "Styret hadde sterkt fokus p\u00e5 \u00e5 rydde opp i gammelt \u00f8konomirot, men ante enn\u00e5 ikke at de burde ha bekymret seg langt mer for kronene som l\u00f8p l\u00f8psk under forberedelsene til festen som sto for d\u00f8ren.", "Juli 2008. Snart svettet mange i sommervarmen for \u00e5 reise tidenes st\u00f8rste festival. I juli spiste slitne riggere pizza for 50 000 kroner utenfor Nidarosdomen. Mat m\u00e5 man ha. Men noen m\u00e5 ogs\u00e5 plukke opp regningen etterp\u00e5.", "Den st\u00f8rste g\u00e5ten rundt Olavsfestdagene er ikke hvordan de har klart \u00e5 bruke for mye penger. Det er lett n\u00e5r man lager festival. G\u00e5ten er hvordan Olavsfestdagene kunne bruke mer en sju millioner kroner for mye \u2013 uten at noen visste om det. Styreleder Trude N\u00f8st har etter h\u00f8stens ryddesjau pekt p\u00e5 gjennomg\u00e5ende feilbudsjettering p\u00e5 inntekts- og utgiftssiden.", "Forel\u00f8pig regnskap viser at overskridelsene var st\u00f8rst p\u00e5 kirkeoperaen \u00abEystein av Nidaros\u00bb.", "Den gjenoppst\u00e5tte kirkeoperaen om katedralbygger Eystein skulle v\u00e6re kronen p\u00e5 \u00e5rets program, i regi av den suksessrike storformatsregiss\u00f8ren Bentein Baardson. Mange grep ble gjort fra hasteversjonen folk fikk se i 2003. Mest i\u00f8ynefallende var flyttingen av f\u00f8rste akt til Vestfrontplassen. En voldsom lysrigg skulle sikre \u00ab...en spektakul\u00e6r forestilling med lyssetting av Domen du ikke har sett maken til!\u00bb, if\u00f8lge reklamen. Et nytt tribuneanlegg til 350 000 kroner ble kj\u00f8pt inn til f\u00f8rste akt utend\u00f8rs.", "Festivalen visste at satsingen ville koste dem dyrt. Planen var \u00e5 g\u00e5 dr\u00f8ye 1,7 millioner kroner i minus, men det endte mye verre. Regiss\u00f8r Baardson beklaget seg fram mot premieren gjentatte ganger over at operaen var en ekstrem \u00ablavkostproduksjon\u00bb. Likevel ble budsjettet overskredet med 760 000 kroner.", "Olavsfestdagene hadde optimistisk regnet med \u00e5 selge billetter til s\u00e5 godt som fire fulle hus, ogs\u00e5 p\u00e5 nattforestillingene. P\u00e5 de to tidligforstillingene kl. 22.30 satt folk tett p\u00e5 tribunene. Men da operaens kong Sverre vrengte inn p\u00e5 Vestfrontplassen i en Jeep Wrangler for \u00e5 kreve rett til tronen, var det heller skrint p\u00e5 tribunene begge netter. Det til tross for at billetter n\u00e6rmest ble gitt bort i panikk. Eystein-operaen var ett av tilbudene der arrang\u00f8rene fallb\u00f8d og ga bort plasser i iveren etter \u00e5 fylle tribunene. Etter 13 dager var det skrevet ut over 6000 gratisbilletter p\u00e5 kontoret. Det er etter det Adresseavisen erfarer det h\u00f8yeste i festivalens historie.", "I tillegg til inntektssvikt p\u00e5 200 000 hadde utgiftene ballet p\u00e5 seg. En regning p\u00e5 400 000 kroner til scene- og riggeutgifter ble rett og slett glemt av. Ekstra pr\u00f8ver og nattpr\u00f8ver kostet flesk. Under pr\u00f8veperioden oppsto tegn til mytteri i \u00aborkestergraven\u00bb. Flere musikere troppet opp hos kunstnerisk festivalleder Erling \u00abPlinga\u00bb Johansen og truet med \u00e5 legge ned instrumentene dersom de ikke fikk betalt i henhold til \u00aboperatariff\u00bb i stedet for \u00absymfoniorkester-tariff\u00bb. Etter r\u00e5dslagninger mellom ham og prosjektleder Tori Nordbotn fikk hver musiker i orkesteret 1000 kroner mer \u2013 en budsjettoverskridelse p\u00e5 36 000 kroner.", "Kunstnerisk leder har i ettertid fraskrevet seg ansvar for budsjetter utover \u00absine\u00bb prosjekter, blant annet \u00e5pnings- og avslutningskonserten. Men det var likevel Erling Johansen som \u00f8kte l\u00f8nna til musikerne for \u00e5 redde kirkeoperaen.", "Samme mann m\u00e5 n\u00e5 fors\u00f8ke \u00e5 forklare en r\u00e5dyr ekstrautgift p\u00e5 150 000 kroner til ti musikere som m\u00e5tte flys inn i all hast for \u00e5 utfylle symfoniorkesteret p\u00e5 Ravels Bolero. Det var trolig tidenes dyreste bl\u00e5serekke m\u00e5lt i minutter i Trondheim.", "Etter at Uddu forlot sjefsstolen kom mange i organisasjonen ut av hans skygge. Markedssjef Erling Johansen rykket til topps som kunstnerisk leder. Under ham var det mange som fikk nytt spillerom. Store deler av staben var ute og booket og forhandlet pris med artister. Moskvapatriarkenes tr\u00f8ndelagsturn\u00e9 var for eksempel sponsorsjefs Jens Storlis prosjekt. Flere av de store pop og rock-konsertene ble booket av Sverre B\u00f8gh, teknisk ansvarlig og produsent. Flere ansatte jobbet for \u00e5 fylle den rekordlange festivalen med tidenes festivalprogram. Selv om staben hadde hatt knapp tid til forberedelsene, var det sterk vilje til \u00e5 vise omverdenen at Olavsfestdagene 2008 var noe langt mer enn et \u00abpause\u00e5r\u00bb.", "Flere av dem som booket programmet gjorde dette for f\u00f8rste gang. Tidligere hadde Uddu alltid forhandlet pris med artister og management. Det er grunn til \u00e5 tro at flere av dem som kj\u00f8pte inn kunstnerisk program kj\u00f8pte dyrt, og viktigere \u2013 ikke snakket sammen om felleskostnadene.", "Som en leverand\u00f8r sier:", "\u2013 Det er bestilt hos altfor mange leverand\u00f8rer, og da mister alle underleverand\u00f8rene ansvarsf\u00f8lelsen. Dessuten f\u00e5r du ingen pakkepriser.", "En annen leverand\u00f8r trodde sommeren skulle bli innbringende.", "\u2013 Det ble bestilt mer og mer \u2013 og mye mer enn ved tidligere festivaler. V\u00e5r prosjektleder var forn\u00f8yd, men det var helt til brevet om betalingsstopp kom.", "Adresseavisens unders\u00f8kelser viser at de mange kj\u00f8perne av tjenester ikke visste hvor deres ansvar startet og sluttet. Hvem av alle disse konsertbookerne hadde egentlig ansvaret for gjerdene rundt scenen? Og tribunen? Utedoene? Riggekostnader som skyter til v\u00e6rs parallelt med imponerende lysrigger? Dette har ikke v\u00e6rt avklart f\u00f8r ordf\u00f8rer, riddere, styremedlemmer og kunstnerisk leder gikk i prosesjon gjennom byen 28. juli. Derfor sitter de kommunale granskerne i Holtermannsg\u00e5rden n\u00e5 og lurer p\u00e5 hvilket prosjekt som skal belastes med de 2,123 millionene i riggebudsjett som teknisk ansvarlig Ragnar Timmo Aune har rekvirert til konserter og operaforestillinger i og rundt Nidarosdomen. Ingen hadde den store oversikten. Ingen bremset \u2013 fordi ingen s\u00e5 at det gikk mot stupet.", "De som var satt til \u00e5 holde oppsyn med \u00e5rets totaltall, satt til halsen med gammel moms-problematikk fra Uddus siste festivaler. Gamle problemer ble prioritert framfor tett oppf\u00f8lging av \u00e5rets prosjekter. I et \u00e5r med spredt ansvar og uerfarne krefter var behovet for samkj\u00f8ring og kontroll ekstra stort. Ansvarspulverisering gjorde at ansatte p\u00e5 flere niv\u00e5er var ute og handlet over evne. Alle regnet med at noen hadde oversikt, og styret slo seg til ro med forsikringer om tall i sin skj\u00f8nneste orden f\u00f8r festivalstart.", "Eirik Lien hadde det overordnede \u00f8konomiansvaret i halv stilling. Likevel viser det seg at ogs\u00e5 kunstnerisk leder Erling Johansen har godkjent utgifter. Problemet granskerne har med \u00e5 plassere riggeutgifter p\u00e5 over to millioner kroner er ett eksempel p\u00e5 at betydelige utgifter ikke er rapportert eller mottatt p\u00e5 riktig vis.", "Johansen har tidligere uttalt at han stolte p\u00e5 at de to med \u00f8konomi- og administrasjonsansvar hadde kontroll p\u00e5 kostnadene. Han trodde de greide \u00e5 lande festivalen p\u00e5 omlag en million i pluss. Der tok han feil med omlag \u00e5tte millioner.", "Eksdirekt\u00f8ren Per Uddu er i dag sv\u00e6rt skuffet over hvordan festivalen ble drevet i hans frav\u00e6r.", "\u2013 Jeg er skuffet over hvordan de verdiene vi skapte n\u00e5 er blitt forvaltet. Styret skulle selvf\u00f8lgelig ha erstattet meg med en ny leder \u2013 jeg var jo ikke akkurat arbeidsl\u00f8s i de ni \u00e5rene jeg var direkt\u00f8r.", "\u2013 Hvem har ansvaret slik du ser det?", "\u2013 Styret og daglig ledelse.", "I stedet for en million i overskudd \u00e5 bygge neste festival p\u00e5, sitter 240-250 kreditorer igjen med en gedigen regning. Kreditorene har denne h\u00f8sten tapt over sju millioner kroner. Slik unngikk Olavsfestdagene konkurs.", "Olavsfestdagene m\u00e5 de neste \u00e5rene betale ned fem millioner kroner i l\u00e5n etter gjeldsl\u00f8sningen. Det er lite sannsynlig at festivalen kan fortsette med samme apparat i en framtid med langt strammere \u00f8konomi. Randi Wenche Haugen vil forel\u00f8pig ikke si noe om hvordan hun planlegger \u00e5 l\u00f8se situasjonen framover \u2013 eller hvem som f\u00e5r v\u00e6re med videre.", "Fortsettelsen avhenger av hvem som blir tildelt Svarteper i det uoversiktlige etterspillet, der mange akt\u00f8rer har pekt rundt seg for \u00e5 fordele skyld. Opp mot 20 enkeltpersoner har gitt sin versjon til granskerne i Trondheim Kommunerevisjon. De jobber p\u00e5 overtid, og har n\u00e5 som m\u00e5l \u00e5 levere sine svar om en uke. Granskernes konklusjon blir viktig for hvem som har en framtid i festivalen.", "Granskerne kan plassere skyld p\u00e5 lederduoen Erling Johansen og Eirik Lien samlet, eller p\u00e5 \u00e9n av dem. I spagaten mellom dem har utgifter flydd under radaren.", "Granskerne kan peke p\u00e5 at tidligere direkt\u00f8r Per Kvistad Uddus \u00e5rem\u00e5l faktisk varte ut august i \u00e5r, og at han kunne fullf\u00f8rt oppgaven istedenfor \u00e5 forsvinne ut bakveien med sluttpakke.", "Granskerne kan ogs\u00e5 peke p\u00e5 at styrets h\u00e5ndtering av Uddus avgang bidro til situasjonen der eksdirekt\u00f8ren tok med sin festivalkompetanse og gikk f\u00f8r tiden. At mannen som hadde bygget opp Olavsfestdagene og som satt med total kontroll over detaljene hoppet av, skapte en situasjon der resten av staben m\u00e5tte arrangere festival fort og slett ikke var enige om hvem som var best skikket til \u00e5 styre i mellom\u00e5ret. Det la veien \u00e5pen for kaoset av uklare ansvarsomr\u00e5der og manglende kontroll som preget Olavsfestdagene 2008.", "Styret visste ingen ting om underskuddet f\u00f8r 5. september, men sitter uansett med overordnet ansvar og har varslet sin avgang.", "Torsdag ettermiddag falt den siste brikken i Olavsfestdagenes redningspakke p\u00e5 plass: Kultur- og kirkedepartementet gir sin godkjenning til gjeldsl\u00f8sningen.", "\u2013 Den siste viktige og store hovedforutsetningen har falt p\u00e5 plass. Det har jeg ikke f\u00f8lt meg sikker p\u00e5 f\u00f8r n\u00e5, sier Randi Wenche Haugen.", "Festivalen unng\u00e5r dermed konkurs og beholder statsst\u00f8tten som f\u00f8lger med knutepunktstatus. Direkt\u00f8ren har satt i gang utbetaling s\u00e5 kreditorene f\u00e5r sine penger over helgen.", "\u2013 For meg er det f\u00f8rst i dag jeg kan senke skuldrene. Folk har spurt meg om hva som skjer framover. Jeg har selvf\u00f8lgelig kunnet tenke, men ikke kunnet gj\u00f8re noe s\u00e5 lenge jeg har visst at vi fortsatt sto p\u00e5 kanten av stupet, sier Randi Wenche Haugen.", "I g\u00e5r feiret hun med et tent talglys, alene p\u00e5 kontoret. Festivalen er reddet, og arbeidet mot neste \u00e5r kan begynne.", "***", "***", "Etter at Adresseavisen begynte \u00e5 jobbe med denne dokumentaren har ledelsen i Olavsfestdagene henstilt ansatte per sms om \u00e5 ikke snakke med pressen f\u00f8r revisjonsrapporten foreligger. Eirik Lien, Erling Johansen, Jens Storli, Sverre B\u00f8gh og Ragnar Timmo Aune er alle kontaktet, men \u00f8nsker ikke \u00e5 kommentere saken i avisa."]}, {"field": "category0", "value": "nyheter"}, {"field": "category1", "value": "nyheter|dokument"}, {"field": "contenthash", "value": "72fc7f0a817118c685821a4429026f419553c0c1daaa87e3fc636f648cab7e55"}, {"field": "createtime", "value": "2016-12-22T00:45:00.000Z"}, {"field": "description", "value": "Dette er historien om hvordan Olavsfestdagene kunne bruke sju millioner kroner for mye \u2013 uten at noen ante noen ting."}, {"field": "dominantimage", "value": "http://www.adressa.no/incoming/article1278993.ece5/ALTERNATES/w980-default/pilgrimuddu3"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/56e907b610e0ecb66e756ad2f734371fd1fa8366.jpg?5977ab2e"}, {"field": "dominantthumbnaildimensions", "value": "300x169"}, {"field": "heading", "value": ["Maktkampen i Olavsfestdagene -adressa.no", "D\u00f8r\u00e5pneren som lukket d\u00f8ra", "- Domingo en god investering", "Knutene viser muskler", "Fagerbakke angrer ikke Uddu-exit", "Ledelsesvakuum", "Sa opp f\u00f8r festivalen", "Kjempesmell i kirkeveggen", "Kostbare saksofonister", "Sp\u00f8kelsesmillionene", "Hvem tar regninga?", "Hvem lager neste fest?", "Framtiden reddet"]}, {"field": "id", "value": "56e907b610e0ecb66e756ad2f734371fd1fa8366"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["dokument", "nyheter"]}, {"field": "kw-classification", "value": "arts-and-entertainment"}, {"field": "kw-company", "value": ["torgkonserten as", "enova"]}, {"field": "kw-concept", "value": ["styre", "kroner", "festival", "millioner kroner"]}, {"field": "kw-entity", "value": ["gruppen og sparebankens", "nidarosdomen", "bentein baardson", "olavsfestdager", "sparebanken og odd reitan", "knutene", "eystein", "sparebanken", "trondheim kommunerevisjon", "uddu", "nidaros", "per uddu", "connor og toto", "sverre b\u00f8gh og ragnar timmo aune", "lien og johansen", "brendel og schiff", "domen", "jeep wrangler", "uddu og sparebanken", "svarteper", "holtermannsg\u00e5rden", "olavsfestdagene 2006", "r\u00e5dhuset og kirken", "olavsfestdagene 2008", "torvet", "per kvistad uddu", "vestfrontplassen", "olavsfestdagene", "trude n\u00f8st", "sinead o", "juli 2008", "plinga", "adresseavisen", "totalconsult", "erling johansen og eirik lien", "ravels bolero"]}, {"field": "kw-location", "value": ["tenerife", "norge", "hawaii", "stavern"]}, {"field": "kw-pageclass", "value": "article"}, {"field": "kw-person", "value": ["pl\u00e1cido domingo", "thor f\u00f8lstad", "erling johansen", "odd reitan", "rolando villazon", "randi wenche haugen", "marvin wiseth", "maria nordstr\u00f6m", "cathrine ronca", "eli arnstad", "jens storli", "sissel kyrkjeb\u00f8", "ragnar timmo aune", "sverre b\u00f8gh", "trond giske", "andreas schiff", "knut andresen", "eirik lien", "knut fagerbakke", "tori nordbotn"]}, {"field": "kw-taxonomy", "value": ["nyheter", "nyheter/dokument"]}, {"field": "og-image", "value": "http://www.adressa.no/incoming/article1278993.ece5/ALTERNATES/w980-default/pilgrimuddu3"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Maktkampen i Olavsfestdagene"}, {"field": "og-type", "value": "article"}, {"field": "og-url", "value": "http://www.adressa.no/nyheter/dokument/2008/11/28/Maktkampen-i-Olavsfestdagene-1485012.ece"}, {"field": "pageclass", "value": ["article"]}, {"field": "publishtime", "value": "2008-11-28T21:11:36.000Z"}, {"field": "recs-articleid", "value": "1485012"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|dokument"}, {"field": "recs-publishtime", "value": "2008-11-28T21:11:36.000Z"}, {"field": "recs-rawtitle", "value": "Maktkampen i Olavsfestdagene -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/dokument"]}, {"field": "teaser", "value": "Dette er historien om hvordan Olavsfestdagene kunne bruke sju millioner kroner for mye \u2013 uten at noen ante noen ting."}, {"field": "thumbnail", "value": "http://content-thumbnail.cxpublic.com/content/thumbnail200x150/56e907b610e0ecb66e756ad2f734371fd1fa8366.jpg?5977ab2e"}, {"field": "thumbnailfullheightdimensions", "value": "200x5350"}, {"field": "timestamp", "value": "2017-07-25T20:33:50.000Z"}, {"field": "title", "value": "Maktkampen i Olavsfestdagene"}, {"field": "url", "value": "http://www.adressa.no/nyheter/dokument/2008/11/28/Maktkampen-i-Olavsfestdagene-1485012.ece"}, {"field": "urlhash", "value": "56e907b610e0ecb66e756ad2f734371fd1fa8366"}], "score": 0.4395138, "siteId": "9222270286501375973", "id": "56e907b610e0ecb66e756ad2f734371fd1fa8366"}

