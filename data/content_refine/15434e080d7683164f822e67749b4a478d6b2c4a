{"fields": [{"field": "modifiedtime", "type": "time", "value": "2012-04-17T13:41:37.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "Nick Lowe skrev sent p\u00e5 70-tallet \u00ab(What's So Funny About) Peace, Love & Understanding\u00bb, som en gest til hippiebevegelsens kanskje naive n\u00f8kkelord, i en tid da ironi og eleganse, ja, kynisme, var i ferd med \u00e5 ta over tids\u00e5nden.", "N\u00e5, 30 \u00e5r etter, har denne tendensen forsterket seg, og det grundig. Om noen skulle skrevet noe tilsvarende for de grunnleggende verdiene i velferdssamfunnet i Norge i dag, hadde det kanskje blitt nettopp Preus. Hun registrerer at hun er i ulage med tids\u00e5nden, og g\u00e5r ikke av veien for \u00e5 laste tiden.", "For Anne Grete kan sin Ibsen. I hvert fall den Ibsen som st\u00e5r meislet inn i Oslos gater: \u00abLast ikke tiden. Hadde tiden v\u00e6ret st\u00f8rre hadde du bleven mindre\u00bb, skrev Henrik Ibsen i \u00abKeiser og Galileer\u00bb.", "- Er ikke den god, ler Preus p\u00e5 sitt karakteristiske ettertenksomme vis.", "Nye tider", "Anne Grete Preus er 51 \u00e5r og en godt etablert kunstner i Norge. Hun har et publikum, hun har en portef\u00f8lje av l\u00e5ter, tidligere utgivelser og et konsertrykte, som gj\u00f8r henne til en av de sentrale veteraner i norsk rock, med tydelige r\u00f8tter b\u00e5de i internasjonal rytmisk musikk og dannet radikal norsk kulturhistorie.", "Fra hun entret scenen som ung samfunnsstormer har hun v\u00e6rt en engasjert norsk borger. Hun registrerer n\u00e5 at regjeringen Stoltenberg er i hardt v\u00e6r, at de f\u00e5r kritikk fra n\u00e6r og fjern. Hun ser at fokus p\u00e5 personlig velferd tar oppmerksomheten fra fellesgodene.", "- Et velfungerende helsevesen, en skole med ressurser, gode fellesarealer, det er jo disse tingene som skaper livskvalitet, sier Preus.", "- At den r\u00f8dgr\u00f8nne regjeringen f\u00e5r s\u00e5 mye pepper n\u00e5 er et av mange tegn p\u00e5 at den s\u00e5kalte tids\u00e5nden er endret. Oppr\u00f8ret og den kollektive tankegangen fra 60- og 70-tallet finnes fortsatt, men ikke som den dominerende holdningen. Ta et lite eksempel. Da jeg begynte i musikkbransjen sent p\u00e5 70-tallet var en avtale en avtale. Hadde en musiker et spilleoppdrag, var det helt utenkelig \u00e5 kansellere uansett om et mer lukrativt tilbud dukket opp. Det er ikke like utenkelig i dag, for \u00e5 si det s\u00e5nn.", "Folk f\u00e5r ta det de f\u00e5r", "- Frykter du at Fremskrittspartiet skal vinne valget neste \u00e5r, og at deres dominans skal gi konsekvenser, blant annet for kulturlivet?", "- Nei, demokratiet f\u00e5r g\u00e5 sin gang, ender det slik m\u00e5 de f\u00e5 pr\u00f8ve seg. Det er vel ellers godt p\u00e5 mange m\u00e5ter \u00e5 lufte i de politiske systemene og korridorene, et for langvarig hegemoni er ikke sunt, sier Preus, og f\u00f8ler det n\u00f8dvendig \u00e5 tilf\u00f8ye: - Personlig deler jeg definitivt ikke Fremskrittspartiets kulturpolitikk, la det v\u00e6re helt klart!", "- Men jeg er redd for at de r\u00f8dgr\u00f8nne feiger ut, at de kompromisser, n\u00e6rmer seg h\u00f8yresiden, at venstresiden vanner ut sin politikk ytterligere. N\u00e5 m\u00e5 politikerne st\u00e5 p\u00e5 sitt og sine verdier, og om befolkningen foretrekker noe annet s\u00e5 f\u00e5r det vise seg i valgresultatet og folk f\u00e5r ta det de deretter f\u00e5r.", "Overfladisk og kortsiktig", "- Det er mye banalt og overfladisk i Fremskrittspartiets kulturpolitikk. Jeg ser skepsis mot gratis utl\u00e5n i bibliotekene, fordi en liten del av befolkningen l\u00e5ner b\u00f8ker. Men de som l\u00e5ner b\u00f8ker er gjerne ogs\u00e5 folk som bringer sin kunnskap og erfaring videre. Skolel\u00e6rere, for eksempel.", "- Kan du skj\u00f8nne de som mener Fremskrittspartiet har den beste kulturpolitikken fordi de IKKE gir st\u00f8tte, at kunstnerne med en genuin kunstnerisk drivkraft dermed vil utkrystallisere seg?", "- Det er jo ikke noen menneskerett \u00e5 leve av sin egen kunst, selv om en har fullf\u00f8rt utdannelse. Men stipendordningene for billedkunstnere utgj\u00f8r sm\u00e5penger. De overf\u00f8ringene som ruver g\u00e5r til drift av de offentlige teatre, symfoniorkestre, store festivaler i ulike musikksjangrer, dans, opera, det er kunstarter der en er avhengig av langsiktighet og forutsigelighet. Det offentlige m\u00e5 gi livsvilk\u00e5r til smal og eksperimentell kunst, det er naivt \u00e5 tro at en vil oppleve mangfold uten offentlig st\u00f8tte. \u00c5 r\u00f8ske ved det langsiktige samspillet mellom statlige tilskudd og publikumsinntekter som de sentrale norske kulturinstitusjoner har hatt som basis i alle \u00e5r og overlate dette til markedskreftene, er en utarming av dannelsen, kulturlivet og livsverdiene i det norske samfunnet.", "Savner mesenene", "I dette samspillet ligger ogs\u00e5 en tradisjon som ikke har v\u00e6rt like tydelig i Norge, at mennesker som har kunnet bygge personlig rikdom av format takket v\u00e6re det samfunnet de er en del av, gir tilbake av sine midler til samfunnet.", "I K\u00f8benhavn har M\u00e6rsk n\u00e6rmest p\u00e5 egen h\u00e5nd finansiert operabygget.", "- Dette kapitalistiske dannelsesprosjektet har ikke sl\u00e5tt rot i Norge, jeg skj\u00f8nner ikke helt hvorfor. Det er mange nye formuer som er bygget opp i Norge de siste \u00e5rene takket v\u00e6re v\u00e5rt gode skole- og utdanningssystem, naturressurser, demokrati og v\u00e5re \u00f8vrige offentlige goder. Det er banalt \u00e5 snakke om \u00e5 \u00abstarte med to tomme hender\u00bb n\u00e5r en har et s\u00e5 sterkt offentlig allmenntilbud \u00e5 utvikle seg gjennom som i Norge. Her viser Bill Gates sin intelligens, det er det kanskje noen av de norske nyrike som ogs\u00e5 snart gj\u00f8r? Det er i hvert fall ikke mangel p\u00e5 verken bemidlede personer eller aktuelle prosjekter.", "- Selv har du ikke belastet det offentlige mye i ditt kunstneriske virke, selv ikke da du var ung, ubemidlet og idealistisk. Du er nesten en dr\u00f8mmekunstner for Frp?", "Ikke lenger lett \u00e5", "v\u00e6re fattig idealist", "- En dr\u00f8mmekunstner for Fremskrittspartiet? Det h\u00f8res ikke s\u00e6rlig lovende ut. . . Jo, jeg jobber innenfor en kulturform med kommersiell basis, og med min virksomhet har jeg b\u00e5de gitt meg selv og andre et levebr\u00f8d, uten spesielt mange bidrag fra det offentlige. Men jeg fikk faktisk tre\u00e5rig arbeidsstipend i slutten av Can Can-perioden. Det var en veldig stor oppmuntring. Det var det direkte grunnlaget for at jeg kunne jobbe med Bj\u00f8rneboe-diktene, som igjen har v\u00e6rt en stamme i mitt kunstneriske virke. Jeg har ogs\u00e5 mottatt b\u00e5de stipender og priser i fleng, selv om jeg en del \u00e5r har unnlatt \u00e5 s\u00f8ke fordi det ikke var behov for det. Jeg har klart meg selv og vel s\u00e5 det.", "- Men jeg har som forutsetning for mine l\u00e5ter, tekster og formidling inspirasjon fra andre og langt smalere artister. Det er ikke bare de kommersielt vellykkede breddekunstnere som b\u00f8r ha sin plass, men de smalere, nyskapende, som en f\u00f8rst kanskje i historisk perspektiv ser viktigheten i. Og dessuten: - Da jeg kom til Oslo midt p\u00e5 70-tallet, bodde jeg i en liten leilighet ved Majorstuen, med vask og do i gangen og betalte 300 kroner i m\u00e5neden. Jeg trivdes godt med det, og kunne leve som rocker med minimale inntekter. Det tok kanskje 15 \u00e5r f\u00f8r jeg kunne ta ut en brukbar l\u00f8nn av artistkarrieren. Da hadde jeg vent meg til et bevisst forbruksm\u00f8nster og det hadde satt seg s\u00e5pass at det fortsatt preger livet mitt. Kanskje jeg drikker litt dyrere r\u00f8dvin enn f\u00f8r og spanderer absolutt mer p\u00e5 meg selv, men generelt er jeg ikke avhengig av h\u00f8ye inntekter. Jeg har den friheten at jeg kan t\u00e5le at en og annen cd ikke selger s\u00e5 godt. Jeg er i en flott og heldig situasjon. Problemet i dag er at det ikke finnes billige steder \u00e5 bo i byene. Det er ikke like enkelt \u00e5 v\u00e6re fattig idealist som brenner for sin kunst om en m\u00e5 finansiere en ett-roms leilighet til 8000 kroner i m\u00e5neden.", "Tar markedsplassen", "for mye rom?", "- Du har ellers trivdes inne i en underholdningsindustri der dollaren r\u00e5der og det er mye st\u00e5hei?", "- Jo da, det er en spennende del av det moderne livet det ogs\u00e5. Jeg har sans for Platons tanker, som deler samfunnslivet inn i fire aspekter, der gjensidighet er et aspekt som spilte stor rolle i hans idealstat. Det merkantile aspektet eller markedet spilte imidlertid en langt mindre rolle i den greske bystaten. Markedsplassen er en viktig m\u00f8teplass, men det er ogs\u00e5 viktig at den ikke blir s\u00e5 dominerende at balansen forstyrres.", "Som kunstner henvender jeg meg til et publikum og jeg ser ikke noe problem med \u00e5 forholde meg til markedet. Markedsplassen er et av stedene der folk m\u00f8tes og identiteter skapes. Det kan v\u00e6re utrolig mye st\u00f8y der, sykt mye mer enn i Platons tid, kan en trygt si. Kampen om det virkelig store volumet kan v\u00e6re menneskefiendtlig, men markedet gir samtidig frihet til \u00e5 skape ting mennesker \u00f8nsker seg og trenger der og da.", "- Det skjer saker og ting i platebransjen for tiden?", "- Jeg har v\u00e6rt fast tilknyttet Warner i Norge i 20 \u00e5r, det er vel omtrent norsk rekord i plateselskapstilh\u00f8righet. S\u00e5 jeg har hatt sjeldent stabile forhold. Men den teknologiske utviklingen n\u00e5 skaper en del utfordringer, ikke minst i forhold til opphavsrett, og pengene i bransjen ligger ikke der de l\u00e5 for bare noen \u00e5r siden. Men de finnes nok fortsatt.", "Bare plass til \u00e9n stream?", "- Jeg har pleid \u00e5 si at Norge ikke er stort nok til \u00e5 snakke om mainstream og subkulturer. Vi er s\u00e5pass f\u00e5 og er samlet i s\u00e5 f\u00e5 byer her i landet, at vi m\u00e5 klare oss med \u00e9n stream. Men ting har kanskje forandret seg. Det er utenkelig \u00e5 oppleve noen med", "s\u00e5 stort publikum som Erik Bye eller Rolf Kirkvaag hadde. Det er kanskje ingen popartist som kommer til \u00e5 bli like stor som \u00c5ge Aleksandersen var midt p\u00e5 80-tallet.", "- Vi er blitt mer fragmentert, det er nesten ingen ting som samler oss. Men en ting som igjen kommer til \u00e5 hekte tak i fellesskapet er nettopp popmusikken. Det har v\u00e6rt s\u00e5nn siden fellesskapet rundt leirb\u00e5let, og det vil fortsette \u00e5 dukke opp med jevne mellomrom, en \u00abLys og varme\u00bb, en \u00abLivet er for kjipt\u00bb, noen enkle ord i magisk rekkef\u00f8lge, som plutselig er der og griper tak i folk. Jeg ser ikke noen grunn til \u00e5 v\u00e6re pessimistisk p\u00e5 popul\u00e6rmusikkens vegne, selv om rocken tilsynelatende ikke er like sterk som den har v\u00e6rt.", "- Nyere ut\u00f8vere er mer profesjonaliserte n\u00e5, mer ordentlige musikere?", "- Vi hadde mer den autodidakte tiln\u00e6rmingen, l\u00e6rte oss noen grep, laget l\u00e5ter og spilte inn p\u00e5 en weekend. Det fikk kanskje en mer direkte og umiddelbar appell.", "Norsk p\u00e5 norsk?", "- N\u00e5 synger nesten ingen p\u00e5 norsk lenger, heller?", "- Det g\u00e5r nedover med norskbruken, men jeg \u00f8nsker ikke moralisere og skj\u00f8nner at engelsk faktisk er det opprinnelig rockespr\u00e5ket. Og jeg har oppdaget at det finnes norske artister som skriver gode tekster p\u00e5 engelsk. Thomas Dybdahl, for eksempel.", "- Men skal en erobre de ekstremt store publikumsmassene, er nok ikke rock den rette sjangeren lenger. Bob Dylan har sett det han ogs\u00e5, i sin selvbiografi skriver han at den neste globale superstjernen kommer til \u00e5 bli en hiphop-artist og at vedkommende blir st\u00f8rre enn Elvis, Beatles og Dylan selv til sammen, referer Preus.", "Det globale er stadig tettere p\u00e5 oss som kulturkonsumenter, men den globale verden er tettere innp\u00e5 oss til daglig ogs\u00e5. Det begynner \u00e5 bli sterkere krav til media og kulturliv om \u00e5 speile det etniske mangfoldet i samfunnet.", "- Ja, og alle er s\u00e5 ivrige etter \u00e5 finne den store norske innvandrerromanen. Nesten parodisk ivrige. Jeg mener den kommer n\u00e5r den kommer, som multietnisk nasjon er vi liten og ung. Til gjengjeld kan vi like gjerne se til Stockholm, eller for den del London eller Paris for \u00e5 finne de relevante historiene.", "Om en ikke har", "store problemer. . .", "- Hva med Dag Solstads utspill om at ytringsfriheten er overvurdert?", "- Jeg har sans for noe av det han sier, og kanskje enda mer for m\u00e5ten han sier det p\u00e5. Hans hovedpoeng er at ytringsfriheten kjennes uvesentlig n\u00e5r den i Norge brukes til s\u00e5 mange t\u00f8vete ting. Vi m\u00e5 f\u00e5 bort den mest uvettige st\u00f8yen p\u00e5 markedsplassen, for \u00e5 oppfatte det vesentlige. Men jeg mener at vi m\u00e5 t\u00e5le denne st\u00f8yen ogs\u00e5, ta utfordringen, l\u00e6re oss \u00e5 se forbi st\u00f8yen og v\u00e5r egen misforn\u00f8ydhet. Alt er jo relativt og menneskenes generelle misn\u00f8ye med tilv\u00e6relsen er like konstant som misn\u00f8yen med sommerv\u00e6ret. Har vi ikke store problemer, bruker vi energien p\u00e5 de sm\u00e5. Vi trenger vekkerklokker. Jeg fikk en aha-opplevelse med historien om Ramzi Aburedwan og hans musikkskole i Ramallah. At han trengte panserbil for \u00e5 frakte elever til undervisning, satte ting i perspektiv.", "- Det er viktig for oss i Norge \u00e5 se lenger enn nesetippen, og opprettholde en f\u00f8lsomhet for hvilke livsvilk\u00e5r folk lever under andre steder.", "- F\u00f8ler du som artist at du har et ansvar, \u00e5 formidle slike ting videre?", "- Ja. . ., n\u00f8ler Anne Grete. -  Jeg liker \u00e5 tenke at jeg har et ansvar. Det er et givende perspektiv p\u00e5 arbeidet. Men n\u00e5r det er sagt er det noen implikasjoner som er litt kompliserte, sier Preus. - Jeg har et ansvar overfor meg selv \u00e5 uttrykke ting som er viktig for meg gjennom arbeidet mitt. Men hva er viktig? Er min dagsorden det viktigste i en st\u00f8rre sammenheng? S\u00e5nne sp\u00f8rsm\u00e5l m\u00e5 jeg stille meg for \u00e5 holde pomp\u00f8siteten p\u00e5 avstand, ikke sant, resonnerer Preus f\u00f8r hun penser seg selv inn p\u00e5 noen som ikke n\u00f8ler med \u00e5 sette dagsorden. Hun snakker seg inn p\u00e5 NRK P2. Og da blir hun ivrig.", "Hvorfor h\u00f8rer ingen p\u00e5 P2?", "-  At P2 har s\u00e5 lav lytteroppslutning er for meg et mysterium p\u00e5 linje med Bermuda-trianglet. S\u00e5 mange programmer av h\u00f8y kvalitet gjennom dagene, s\u00e5 mye interessant og mangefasettert samfunnsdebatt og informasjon, og bare tre-fire prosent lytteroppslutning. Det er ikke til \u00e5 fatte. Det er kanskje noe med tids\u00e5nden igjen da, og da er vi der vi startet.", "Og Anne Grete har selvsagt ikke st\u00f8rre respekt for gamle Henrik enn at hun nekter \u00e5 f\u00f8lge hans r\u00e5d.", "- Det er morsomt sagt, men selvsagt skal vi ikke ta det bokstavelig. Det er viktig \u00e5 laste tiden, det er viktig \u00e5 stille sp\u00f8rsm\u00e5l ved de r\u00e5dende verdinormene. Og det er sannelig nok \u00e5 ta av. Det er s\u00e5 mye velf\u00f8dd tilfredshet som trenger motstand og alternative perspektiver!"]}, {"field": "category0", "value": "kultur"}, {"field": "category1", "value": "kultur|musikk"}, {"field": "contenthash", "value": "db304037b728f6d46f6f66840c858b01f9d0e227ef477a104b90e65d403a024c"}, {"field": "createtime", "value": "2017-03-25T20:12:00.000Z"}, {"field": "description", "value": "I 2008 er det muligens ikke regnet som spesielt sexy for en plateartist \u00e5 snakke om fellesskap, helse-vesen og en god allmennskole. Men Anne Grete Preus har ikke ambisjoner om \u00e5 v\u00e6re tids\u00e5ndens hersker."}, {"field": "dominantimage", "value": "http://www.adressa.no/incoming/article1262197.ece5/ALTERNATES/w980-default/preusbig"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/15434e080d7683164f822e67749b4a478d6b2c4a.jpg?59494724"}, {"field": "dominantthumbnaildimensions", "value": "300x169"}, {"field": "heading", "value": "God grunn til \u00e5 laste tiden -adressa.no"}, {"field": "id", "value": "15434e080d7683164f822e67749b4a478d6b2c4a"}, {"field": "keyword", "value": ["utawards", "pstereo", "samfundet", "antikvariatet", "olavshallen", "\u00e5ge aleksandersen", "terje tysland", "DDE", "highasakite", "hans rotmo"]}, {"field": "keywords", "value": "utawards,pstereo,samfundet,antikvariatet,olavshallen,\u00e5ge aleksandersen,terje tysland,DDE,highasakite,hans rotmo"}, {"field": "kw-category", "value": ["musikk", "kultur"]}, {"field": "kw-classification", "value": "arts-and-entertainment"}, {"field": "kw-concept", "value": ["ting", "dag", "norsk", "offentlig", "tiden", "laste tiden"]}, {"field": "kw-entity", "value": ["stoltenberg", "love", "bj\u00f8rneboe", "so funny about", "frp", "lys", "livet", "fremskrittspartiet", "can can", "majorstuen", "what", "platons", "understanding", "beatles og dylan", "keiser og galileer", "ramzi aburedwan", "elvis", "m\u00e6rsk"]}, {"field": "kw-location", "value": ["stockholm", "bermuda", "london", "oslo", "paris", "ramallah", "k\u00f8benhavn", "norge", "warner"]}, {"field": "kw-pageclass", "value": "article"}, {"field": "kw-person", "value": ["anne grete preus", "erik bye", "anne grete", "dag solstads", "henrik ibsen", "\u00e5ge aleksandersen", "bob dylan", "nick lowe", "thomas dybdahl", "rolf kirkvaag", "bill gates"]}, {"field": "kw-taxonomy", "value": ["kultur", "kultur/musikk"]}, {"field": "og-image", "value": "http://www.adressa.no/incoming/article1262197.ece5/ALTERNATES/w980-default/preusbig"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "God grunn til \u00e5 laste tiden"}, {"field": "og-type", "value": "article"}, {"field": "og-url", "value": "http://www.adressa.no/kultur/musikk/article1138558.ece"}, {"field": "pageclass", "value": ["article"]}, {"field": "publishtime", "value": "2008-08-22T09:51:46.000Z"}, {"field": "recs-articleid", "value": "1576054"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-category1", "value": "taxonomy|kultur|musikk"}, {"field": "recs-publishtime", "value": "2008-08-22T09:51:46.000Z"}, {"field": "recs-rawtitle", "value": "God grunn til \u00e5 laste tiden -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["kultur", "kultur/musikk"]}, {"field": "teaser", "value": "I 2008 er det muligens ikke regnet som spesielt sexy for en plateartist \u00e5 snakke om fellesskap, helse-vesen og en god allmennskole. Men Anne Grete Preus har ikke ambisjoner om \u00e5 v\u00e6re tids\u00e5ndens hersker."}, {"field": "thumbnail", "value": "http://content-thumbnail.cxpublic.com/content/thumbnail200x150/15434e080d7683164f822e67749b4a478d6b2c4a.jpg?59494724"}, {"field": "thumbnailfullheightdimensions", "value": "200x3249"}, {"field": "timestamp", "value": "2017-06-20T16:02:44.000Z"}, {"field": "title", "value": "God grunn til \u00e5 laste tiden"}, {"field": "url", "value": "http://www.adressa.no/kultur/musikk/article1138558.ece"}, {"field": "urlhash", "value": "15434e080d7683164f822e67749b4a478d6b2c4a"}], "score": 0.32356954, "siteId": "9222270286501375973", "id": "15434e080d7683164f822e67749b4a478d6b2c4a"}

