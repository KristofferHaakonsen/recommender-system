{"fields": [{"field": "modifiedtime", "type": "time", "value": "2017-02-25T09:09:21.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": ["geir svardal", "richard sagen"]}, {"field": "body", "value": ["Fakta om Finland, anno noen blodstenkte, dopinginfiserte februardager i 2001: Isomets\u00e4, Kuitunen og Jauho. Kirvisniemi og Myllyl\u00e4. Yksi, kaksi, kolme. Nelj\u00e4 og viisi.", "En, to, tre, for ikke \u00e5 snakke om fire og fem.", "- De bar jo p\u00e5 mange m\u00e5ter Finlands \u00e6re p\u00e5 sine skuldre, og fallet ble deretter, sier Tor-Arne Hetland.", "Aktuell: Vil, som sjef for skilandslagets herrel\u00f8pere, v\u00e6re travelt opptatt med \u00e5 telle medaljer under VM i Lahti fram til neste s\u00f8ndag.", "Alder: 43 \u00e5r", "Familie: Gift med Guri Hetland.", "Bor: P\u00e5 By\u00e5sen i Trondheim.", "Bakgrunn: Verdensmester (2001) og olympisk mester (2002) i sprint, tillegg til flere gull i lagsprint og stafetter. Fikk Olavsstatuetten etter den historiske sprintseieren i Lahti. Vant elleve verdenscupseire og fem NM-gull fra 1996 til han la opp i 2007. Trente deretter det tyske sprintlandslaget og senere det sveitsiske laget (2009-14), f\u00f8r han ble trener for Canada (2014-15). Ansatt som norsk sjefstrener f\u00f8r denne sesongen.", "Lytter til: Alt som automatisk kommer ut av h\u00f8yttaleren n\u00e5r jeg sl\u00e5r p\u00e5 radioen.", "Leser: I det siste har det v\u00e6rt mye sjakklitteratur. Ellers m\u00e5 jeg planlegge lesingen n\u00f8ye. Jeg blir alltid s\u00e5 oppslukt at jeg glemmer alt rundt. Jeg holdt nesten p\u00e5 \u00e5 komme for sent til start den gangen Da Vinci-koden tok all nattes\u00f8vn f\u00f8r et verdencuprenn.", "- Spesielt Kirvisniemi og Myllyl\u00e4, kanskje, de to virkelige folkeheltene. Men ingen av oss andre som var med i Lahti den gang, kunne heller forlate VM-byen uten at vi var blitt merket av den p\u00e5 ett eller annet vis.", "N\u00e5 vender Hetland tilbake til \u00e5stedet som sjefstrener for de norske langrennsgutta, forberedt p\u00e5 noen t\u00f8ffe runder i ringen med b\u00e5de finner og andre som er hyppe p\u00e5 kamp. For plutselig er det vi som har et forklaringsproblem.", "- Du m\u00e5 v\u00e6re n\u00e5del\u00f8st ryddig og kompromissl\u00f8s om alt som har med doping \u00e5 gj\u00f8re, eller som kan f\u00e5 folk til \u00e5 stille sp\u00f8rsm\u00e5l ved det vi driver p\u00e5 med, hadde Tor-Arne Hetland forklart, da vi et par uker tidligere satt sammen p\u00e5 Sanner hotel p\u00e5 Hadeland. Det var NM p\u00e5 ski i nabolaget, og den store sm\u00f8retraileren var rullet p\u00e5 plass i m\u00e5lomr\u00e5det p\u00e5 Lygna. Noen dager senere skulle granskningsrapporten om medisinbruken i norsk langrenn legges fram, men alt i alt h\u00e5pet Tor-Arne Hetland \u00e5 f\u00e5 ro til bare \u00e5 tenke p\u00e5 det sportslige n\u00e5r han omsider ankom Lahti. Det siste han nok hadde forestilt seg, var at hans egen sjef, Vidar L\u00f8fshus, skulle ramle ut i de finske VM-gatene og agere villmann bare to dager f\u00f8r sprinten. I l\u00f8pet av noen effektive timer rakk L\u00f8fshus \u00e5 gj\u00f8re media delansvarlig for at Therese Johaug hadde smurt italienske apotekvarer p\u00e5 leppene sine, samtidig som han hadde naglet alle de kunnskapsl\u00f8se kritikerne av norsk astmapolitikk oppetter veggen. Svenskene lurte p\u00e5 om den norske toppsjefen hadde r\u00f8kt det samme som Donald Trump.", "N\u00e5 var det som om Tor-Arne Hetland og l\u00f8perne kunne h\u00f8re de svenske og finske latterkulene pepre mot vinduene p\u00e5 deltakerhotellet utenfor Lahti.", "Tor-Arne Hetland hadde i prinsippet litt mindre enn en sn\u00f8balls sjanse i helvete til \u00e5 bli langrennsl\u00f8per. Helleland i Rogaland var, inntil den ble sl\u00e5tt sammen med Egersund, landets mest sn\u00f8fattige kommune. Men innimellom hendte det at jordene rundt g\u00e5rdsbruket til familien l\u00e5 hvitmalt n\u00e5r han v\u00e5knet p\u00e5 morgenkvisten, og av og til ble sn\u00f8en liggende s\u00e5 lenge at det attp\u00e5til gikk an \u00e5 ta noen kraftfulle dobbelttak f\u00f8r den smeltet og ble borte.", "- Jeg forsto nok ganske tidlig at jeg hadde et st\u00f8rre talent for \u00e5 l\u00f8pe og g\u00e5 p\u00e5 ski enn til \u00e5 spille fotball, som alle de andre i grenda gjorde, sier Tor-Arne, selv om han var langt over gjennomsnittet god med ball i beina ogs\u00e5.", "Per \u00d8yvind Torvik, trener og god venn:", "- Han er utrolig hjelpsom og flink til \u00e5 stille opp som kompis. Samtidig er han ogs\u00e5 veldig privat. Som idrettsut\u00f8ver og \u2013trener er han kravstor og forventer kun det beste av omgivelsene. Han er d\u00f8nn \u00e6rlig og proff til fingerspissene, og setter aldri forhold over styr, slik risikoen fort kan bli n\u00e5r du b\u00e5de er kompis og trener-elev", "N\u00e5r han i dag sender sine l\u00f8pere av g\u00e5rde p\u00e5 medaljejakt i duathlon-\u00f8velsen i Lahti og finner seg en posisjon ute i l\u00f8ypa for \u00e5 sekundere dem fram, er hele l\u00f8pet planlagt ned til minste detalj. Tor-Arne Hetland er selve djevelen som sitter i detaljene. Strukturert, systematisk og detaljert til fingerspissene. Alt begynte da han var tolv \u00e5r gammel og begynte \u00e5 planlegge for noe som kanskje kunne bli en skikarriere.", "- Til det trengte jeg ordentlige konkurranseski, og de jeg hadde blinket meg ut, var ikke av det billigste slaget, erindrer han.", "Tor-Arne trengte inntekter, og etter \u00e5 ha ruget p\u00e5 flere brukbare ideer, fikk han med farfarens hjelp anskaffet tolv h\u00f8ner. I et hj\u00f8rne p\u00e5 l\u00e5ven satte han opp verpekasser for den lille sm\u00e5skalabedriften som var i emning, og sammen med kompisen p\u00e5 nabog\u00e5rden, dro han hver dag etter skoletid ut til naboene og solgte dagsproduksjonen. Tolv egg til \u00e9n krone stykket.", "- Vi utvidet med noen flere h\u00f8ner etter hvert, og da vi rundet bortimot tusen solgte egg, kunne jeg finansiere mitt f\u00f8rste par sk\u00f8yteski hos Knut Sport i Egersund.", "Med disse smekre Madshus-plankene p\u00e5 beina, ble reviret gradvis utvidet med pappa Torbj\u00f8rn bak rattet, p\u00e5 timeslange utflukter oppover i landet hver eneste helg for \u00e5 finne sn\u00f8 og for \u00e5 g\u00e5 renn.", "Ellen Olaug Hetland, s\u00f8ster:", "- Han har alltid v\u00e6rt veldig fokusert p\u00e5 det han bedriver, og ytterst t\u00e5lmodig i jakten p\u00e5 \u00e5 n\u00e5 m\u00e5let. Han trenger ro og litt privatliv innimellom. Han er seri\u00f8s, men eier en god og fin humor. Han er en dedikert onkel, som leverer i fullt monn n\u00e5r han er hjemme p\u00e5 bes\u00f8k hos familien.", "I ukedagene, i friminuttene p\u00e5 ungdomsskolen, m\u00e5tte han t\u00e5lmodig h\u00f8re p\u00e5 ertingen fra kameratene, som fortalte at det aldri kom til \u00e5 bli skil\u00f8pere av folk fra Helleland og Egersund. Det var bare \u00e5 se seg rundt. Regnet silte som oftest ned, enten de befant seg midt i januar eller februar, og Tor-Arne m\u00e5tte forst\u00e5 at han kastet bort tiden.", "- De ville naturligvis f\u00e5tt rett om jeg hadde blitt boende hjemme. Jeg m\u00e5tte med andre ord vekk, s\u00e5 \u00e5 si for enhver pris. Til Mer\u00e5ker.", "Han m\u00e5tte bli tr\u00f8nder, enkelt og greit. 16 \u00e5r gammel.", "S\u00e5nn helt umiddelbart, da foreldrene fikk h\u00f8re om planene, l\u00e5t det bare marginalt ut som en bedre id\u00e9 enn om han hadde foresl\u00e5tt at han skulle begynne \u00e5 r\u00f8yke og drikke. Men samtidig var pappa Torbj\u00f8rn og mamma Astrid b\u00e5de l\u00f8sningsorienterte og innstilt p\u00e5 at Tor-Arne skulle f\u00e5 muligheten til \u00e5 stake ut sin egen l\u00f8ype i livet.", "Den mellomste s\u00f8steren til Tor-Arne, Ellen, var nettopp ferdig med l\u00e6rerutdanningen i Bod\u00f8 v\u00e5ren 1990 og sto i ferd med \u00e5 s\u00f8ke p\u00e5 sin f\u00f8rste jobb. Tor-Arne hadde samtidig f\u00e5tt tilsagn om plass p\u00e5 skilinja p\u00e5 Mer\u00e5ker videreg\u00e5ende skole fra h\u00f8sten.", "- Vi tok et aldri s\u00e5 lite familier\u00e5d nede p\u00e5 Helleland den sommeren, og s\u00e5 ble vi enige om at jeg skulle s\u00f8ke jobb p\u00e5 barneskolen i Mer\u00e5ker og bli med Tor-Arne oppover, forteller Ellen.", "Hun fikk stillingen, og i august kusket de oppover i hennes gamle Ford Fiesta med fire par ski p\u00e5 taket og et par kofferter i baksetet.", "- Jeg ankom Mer\u00e5ker med s\u00f8stra mi som anstand, og det var helt fint, forteller Tor-Arne.", "Han var en uslepen diamant som langrennsl\u00f8per, kunne fagfolkene i Mer\u00e5ker konstatere.", "Han var et gudsord fra landet ogs\u00e5, kunne jenta som satt i samme klasserom sl\u00e5 fast. Guri Knotten var Mer\u00e5kerjente og en av de mest ambisi\u00f8se og talentfulle i sin \u00e5rsklasse, og hun falt pladask for den nye eleven fra s\u00f8r.", "- Hun ba meg hjem p\u00e5 date, husker jeg, men jeg var ung og uerfaren og tok ikke helt poenget med det samme, forteller Tor-Arne.", "Han dukket i hvert fall ikke opp til avtalt stevnem\u00f8te, men fikk ganske raskt sjansen til \u00e5 reparere skaden.", "\u00abShe was only sixteen\u00bb, sang Dr. Hook, og det samme var Tor-Arne, og siden har de to holdt sammen.", "- Vi matchet hverandre fra f\u00f8rste \u00f8yeblikk, og senere har vi utfylt hverandre p\u00e5 alle vis opp gjennom \u00e5rene, mener Tor-Arne Hetland.", "Guris aktive langrennskarriere n\u00e5dde ikke de samme h\u00f8ydene som Tor-Arnes, men ellers er rullebladet hennes i dag minst like langt som hans: Sjeftrener for Dario Cologna og det sveitsiske landslaget i flere sesonger. Toppsjef i apparatet som jobber for \u00e5 f\u00e5 ski-VM til Trondheim i 2021. Samt Marit Bj\u00f8rgens manager og n\u00e6rmeste fortrolige gjennom en \u00e5rrekke.", "- I den jobben jeg har n\u00e5, er Guri den aller beste kritikeren man kan tenke seg hjemme. Jeg har l\u00e6rt masse av henne, b\u00e5de strukturen i det hun gj\u00f8r og ordentligheten i alt hun foretar seg.", "Han lever et gjennomregulert liv, f\u00f8ler han, og det er slik han vil ha det. Allerede n\u00e5 vet han ganske n\u00f8yaktig hvor han vil befinne seg p\u00e5 et bestemt tidspunkt, p\u00e5 en tilfeldig valgt dato, seks-sju m\u00e5neder fram i tid.", "- Det kalles toppidrett, sier han lakonisk.", "Da de to giftet seg i 2004, sto Tor-Arne p\u00e5 h\u00f8yden av sin aktive karriere, som enn\u00e5 skulle vare i nesten fem \u00e5r til. Han og Guri hadde base p\u00e5 By\u00e5en, noen f\u00e5 stavtak fra l\u00f8ypeanlegget p\u00e5 Gran\u00e5sen. Da en kneskade tvang ham til \u00e5 legge opp, la de to ut p\u00e5 en reise som f\u00f8rst tok slutt da de flyttet tilbake til Trondheim i fjor.", "- Vi hadde alltid dr\u00f8mt om \u00e5 bo i alpene, og vi fikk Davos som fast adresse i de \u00e5rene hvor vi begge trente de sveitsiske og tyske l\u00f8perne. Davos var ogs\u00e5 basen da jeg trente det kanadiske landslaget.", "Da Tor-Arne og Guri flyttet tilbake til Trondheim for snart to \u00e5r siden, kj\u00f8pte de en stor rekkehusleilighet ovenfor \u00c5sveien skole, men beholdt leiligheten i Davos.", "- Det er veldig praktisk \u00e5 legge inn opphold der mellom alle verdenscuprennene i Mellom-Europa. Vi tilbrakte mesteparten av desember og januar i Davos denne vinteren og sparte mange turer fram og tilbake til Norge, sier Tor-Arne.", "Frode Estil, tidligere landslagskollega:", "- Han var jo vinnerskallen som skrev seg inn i historieb\u00f8kene. Han er en eventyrer og en skikkelig t\u00f8ffing. Han elsker livet rundt langrennssirkuset, og skal du ha en jobb som landslagstrener, kan du ikke v\u00e6re hjemmekj\u00e6r. Vi brukte \u00e5 mobbe ham for det da vi gikk sammen, at han trivdes best i bagen og p\u00e5 hotellrom.", "Han har hatt omtrent to hundre reised\u00f8gn i \u00e5ret s\u00e5 lenge han kan huske.", "- Det er blitt en livsstil for b\u00e5de Guri og meg dette. I ren nettotid har vi kanskje ikke tilbrakt s\u00e5 mange \u00e5r sammen som man skulle tro, ler han.", "Guri Hetland ble selv lansert som en av de heteste kandidatene til \u00e5 ta over som norsk landslagstrener for et par \u00e5r siden. Tor-Arne var assistenten til Trond Nystad i fjor vinter, men var ikke vanskelig \u00e5 be da han ble anmodet om \u00e5 avansere til sjef f\u00f8r denne sesongen.", "- \u00c5 trene de l\u00f8perne som er kommet gjennom n\u00e5l\u00f8yet p\u00e5 det norske landslaget, er noe helt spesielt. De er ekstremt dedikerte og selvstendige. Det var i og for seg de sveitsiske, tyske og kanadiske l\u00f8perne ogs\u00e5, men filosofien er litt annerledes. Sveitserne er veldig trygghetss\u00f8kende og har ikke like lett for \u00e5 gi gassen i b\u00e5nn. Tyskerne er opptatt av \u00e5 f\u00f8lge treningsdagboken. De \u00e5rene jeg hadde i s\u00e5pass ulike treningskulturer, har bidratt til \u00e5 forme meg til den treneren jeg fremst\u00e5r som n\u00e5.", "Han var n\u00e5del\u00f8s mot seg selv som aktiv, og krevde at st\u00f8tteapparatet leverte optimalt hele tiden.", "- De aller fleste toppl\u00f8perne er skrudd sammen p\u00e5 samme m\u00e5te. S\u00e5 n\u00e5r jeg stiller tydelige krav til l\u00f8perne p\u00e5 landslaget, forventer jeg at de har tydelige bestillinger motsatt vei, og som vi m\u00e5 svare opp til.", "Dagen etter at vi satt sammen p\u00e5 landslagets hotell p\u00e5 Hadeland, skulle Petter Northug ankomme for \u00e5 teste den skrale VM-formen sin p\u00e5 to NM-\u00f8velser i dagene som fulgte. Det gikk fullstendig skeis. Rett etter ankomst til Lahti denne uka ble derfor Tor-Arne Hetland og Petter enige om at det var game over for Nor-thugs vedkommende, og at han bare skulle n\u00f8ye seg med de to l\u00f8pene han likevel hadde friplass til etter VM-seirene for to \u00e5r siden.", "Forholdet mellom Northug og landslaget har v\u00e6rt et evig diskusjonstema.", "- Jeg skulle gjerne hatt Petter under samme tak som de andre landslagsl\u00f8perne hele tiden. Det ville v\u00e6rt praktisk og oversiktlig p\u00e5 alle vis, sier Hetland.", "- Det ville styrket den interne konkurransen i landslaget, men p\u00e5 den annen side: Ingen kan t\u00f8yle Petters lyst til \u00e5 kj\u00f8re sitt eget l\u00f8p. Det er det som motiverer ham til \u00e5 holde p\u00e5, og da er det greit for meg. Jeg har hatt god kontakt med trenerteamet hans gjennom hele sesongoppkj\u00f8ringen og i vinter. At det skar seg for Petter med mye sykdom denne gang, er ikke f\u00f8rst og fremst en konsekvens av at han sto utenfor landslaget, slik jeg ser det.", "Petter Northug har presset grensene til det ytterste, og det handler ofte om h\u00e5rfin balansegang, der marginene er sm\u00e5 mellom suksess og fiasko.", "- Det er jobben min \u00e5 bidra til at l\u00f8perne p\u00e5 landslaget g\u00e5r \u00f8rlite grann raskere hvert eneste \u00e5r, og i hvert fall fortere enn konkurrentene til enhver tid. Det ligger liksom i toppidrettens natur \u00e5 utvikle prestasjonsm\u00e5lene hele tiden, men alltid innenfor de legale grensene som er satt. Det fins ingen snarveier til suksess, for alt handler om den jobben l\u00f8perne gj\u00f8r i time etter time i treningshverdagen, sier Tor-Arne Hetland.", "Da han kom hjem fra Lahti som fersk verdensmester i 2001, var troverdigheten til langrennsl\u00f8perne p\u00e5 et historisk bunniv\u00e5. En tredjedel av de spurte i en omfattende unders\u00f8kelse som ble gjort, hadde ingen illusjoner om at de norske l\u00f8perne heller var rene.", "- Hvis vi ikke har tillit ute blant folk, er vi ferdige. Troverdighet er alfa og omega. Det ble gjort systemfeil i forbindelse med b\u00e5de Martin- og Therese-saken, men jeg h\u00e5per og tror folk ser at vi gj\u00f8r det vi kan for \u00e5 forhindre at det samme skjer igjen.", "Da han slo gjennom i verdenstoppen, foregikk det en intens diskusjon om bruk av h\u00f8ydehus.", "- Forskningen er jo klar. Tre ukers opphold i to tusen meters h\u00f8yde er det som skal til for \u00e5 f\u00e5 maksimal effekt p\u00e5 blodet. Du skal v\u00e6re lenge inne i et h\u00f8ydehus for \u00e5 kunne respondere tilsvarende, og da tror jeg de aller fleste ser at det \u00e5 trene ute i Guds frie natur er himmelen sammenlignet med det \u00e5 v\u00e6re innesperret.", "Ingen norske l\u00f8pere bruker h\u00f8ydehus, men Hetland ser at noen kunne hatt nytte av det som akklimatisering f\u00f8r de reiste opp i h\u00f8yden.", "- Signaleffekten til mosjonister og barn og unge ville v\u00e6rt utelukkende negativ. Jeg er derfor like kategorisk motstander av h\u00f8ydehus i dag som f\u00f8r.", "Det kan han gjerne gjenta til han blir bl\u00e5 i ansiktet i Lahti de neste dagene. For skulle Martin Johnsrud Sundby eller noen av de andre l\u00f8perne til Tor-Arne Hetland bli verdensmestre, som vi nesten m\u00e5 forvente at \u00e9n eller flere av dem fasktisk blir, vil mange av sp\u00f8rsm\u00e5lene etterp\u00e5 handle om hva som skjedde i sm\u00f8retrailerens andreetasje."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "fad7ccb32e6db7135fbda0904c5cfb57cc3961f451b698949fc1eb7bea268514"}, {"field": "createtime", "value": "2017-02-25T09:15:58.000Z"}, {"field": "description", "value": "Han er tilbake i Lahti, 16 \u00e5r etter at han ble historiens f\u00f8rste verdensmester i sprintlangrenn. Det meste druknet i andres dop, og hvem andre enn oss husker Tor-Arne Hetland fra et VM der en hel nasjon gikk under?"}, {"field": "dominantimage", "value": "http://www.adressa.no/incoming/article14300498.ece/c7npz4/ALTERNATES/w980-default/3756.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/840af31130cac69eb1effeb60eedcc022f5c9adc.jpg?5976176f"}, {"field": "dominantthumbnaildimensions", "value": "300x169"}, {"field": "heading", "value": ["Ren og rank -adressa.no", "Tr\u00f8ndelag lokker", "Til bygda med anstand", "Davos som base", "Ensomme Petter"]}, {"field": "id", "value": "840af31130cac69eb1effeb60eedcc022f5c9adc"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-classification", "value": "sports"}, {"field": "kw-concept", "value": ["tro", "norske l\u00f8pere", "aller fleste", "l\u00f8p", "dag", "norsk", "landslaget"]}, {"field": "kw-entity", "value": ["tor-arne og guri", "lygna", "madshus", "torbj\u00f8rn", "by\u00e5en", "\u00e5sveien", "dr. hook", "guds", "mellom-europa", "ford fiesta", "tor-arne hetland og petter", "knotten", "astrid", "helleland og egersund", "kuitunen og jauho", "helleland", "myllyl\u00e4", "da vinci", "olavsstatuetten", "per \u00f8yvind torvik", "gran\u00e5sen", "hetland", "kirvisniemi og myllyl\u00e4", "hadeland", "sanner", "mer\u00e5kerjente"]}, {"field": "kw-location", "value": ["davos", "rogaland", "canada", "lahti", "egersund", "trondheim", "norge", "mer\u00e5ker", "bod\u00f8", "finland"]}, {"field": "kw-pageclass", "value": "article"}, {"field": "kw-person", "value": ["frode estil", "guri hetland", "knut sport", "trond nystad", "martin johnsrud sundby", "therese johaug", "tor-arne hetland", "dario cologna", "ellen olaug hetland", "donald trump", "marit bj\u00f8rgens", "petter northug", "vidar l\u00f8fshus"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article14300498.ece/c7npz4/ALTERNATES/w980-default/3756.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Ren og rank"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/02/25/Ren-og-rank-14300513.ece"}, {"field": "pageclass", "value": ["article"]}, {"field": "publishtime", "value": "2017-02-25T09:09:21.000Z"}, {"field": "recs-articleid", "value": "14300513"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-02-25T09:09:21.000Z"}, {"field": "recs-rawtitle", "value": "Ren og rank -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Han er tilbake i Lahti, 16 \u00e5r etter at han ble historiens f\u00f8rste verdensmester i sprintlangrenn. Det meste druknet i andres dop, og hvem andre enn oss husker Tor-Arne Hetland fra et VM der en hel nasjon gikk under?"}, {"field": "thumbnail", "value": "http://content-thumbnail.cxpublic.com/content/thumbnail200x150/840af31130cac69eb1effeb60eedcc022f5c9adc.jpg?5976176f"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-24T15:51:11.000Z"}, {"field": "title", "value": "Langrennssjef Tor-Arne Hetland tok ikke hintet da kona Guri ba ham med p\u00e5 date"}, {"field": "url", "value": "http://www.adressa.no/pluss/magasin/2017/02/25/Ren-og-rank-14300513.ece"}, {"field": "urlhash", "value": "840af31130cac69eb1effeb60eedcc022f5c9adc"}], "score": 0.89652294, "siteId": "9222270286501375973", "id": "840af31130cac69eb1effeb60eedcc022f5c9adc"}

