{"fields": [{"field": "modifiedtime", "type": "time", "value": "2016-12-10T18:41:08.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Utenriks", "EU", "Pass", "Europa", "sikkerhetskontrollen", "Ukeadressa"]}, {"field": "author", "value": ["tekst: ingeborg eliassen", "investigate europe"]}, {"field": "body", "value": ["Norwegians DY2806 fra Gatwick har landet med 185 passasjerer. Grensekontroll\u00f8r Carina Rapstad tygger p\u00e5 den siste matbiten fra en lynrask spisepause der hun sm\u00e5l\u00f8per til kontrollboksen. Hun m\u00e5 starte e-gatene f\u00f8r alle kommer.", "E-gatene er den automatiske passkontrollen. Fire av dem st\u00e5r foran glassburene som er Schengen-grensen inn i Norge. Det har de gjort siden 2012, til bruk for EU- og E\u00d8S-borgere over 18 \u00e5r. N\u00e5r du g\u00e5r gjennom dem, passerer du en av Europas s\u00e5kalt smarte grenser. Men hvor smarte er de egentlig?", "Grensekontrollen mellom land i Europa ble borte med passfrihetsomr\u00e5det Schengen. En hel generasjon europeere har vokst opp med gleden over dette fredelige grepet.", "Men under radaren p\u00e5 de fleste har Schengen-statene supplert fri indre bevegelse med stadig mer robust kontroll p\u00e5 yttergrensene. Den har f\u00e5tt milit\u00e6re uttrykk. Krigsskip vokter Europas grense i Middelhavet, israelske droner flyr langs den finsk-russiske grensen. Politi- og overv\u00e5kingsorganer utvikler et United States of Europe, et USE der Norge er medlem.", "Maria Gabrielsen Jumbert studerer grensekontroll og overv\u00e5kingsteknologi ved PRIO, Peace research institute Oslo. Hun ser at forsvarsbudsjettene har f\u00e5tt hard medfart i mange land de siste \u00e5rene. Samtidig vokser et nytt marked fram for forsvars- og sikkerhetsindustrien. B\u00e5de politikere og publikum er villige til \u00e5 betale for grensekontroll.", "Fra EUs sentrale budsjett skal det brukes over 54 milliarder kroner f\u00f8r 2020. Store summer m\u00e5 de enkelte Schengen-landene belage seg p\u00e5 \u00e5 satse i tillegg.", "- Det er masse penger i dette, men ganske lite demokratisk oversikt over hva som blir valgt og prioritert. Det er gode grunner til \u00e5 sp\u00f8rre om tiltakene virker slik det ble lovet, sier Gabrielsen Jumbert.", "Klaprende, bestemte skritt varsler de f\u00f8rste London-passasjerene. De travleste kommer f\u00f8rst. I valget mellom elektronikk og menneskelig kontroll, n\u00f8ler de ikke et sekund. De strener rett mot det smilende ansiktet til Kathrine Brannvoll i boksen.", "S\u00e5 kommer alle. Med og uten bagasje. Med og uten passet klart. Med og uten rutine. En kontroll\u00f8r med lysebl\u00e5 politiautoritet vifter dem inn i e-gatene.", "- Nesten ingen g\u00e5r dit uten at noen andre g\u00e5r foran. Derfor m\u00e5 vi ha noen som st\u00e5r og sluser folk inn, sier Vidar Rasmussen (bildet). Han er dokumentgransker og tillitsvalgt for grensekontroll\u00f8rene p\u00e5 Gardermoen. London-flyene er enkle, der er det alltid noen briter. De er vant til elektronisk kontroll. N\u00e5r en brite rutinert styrer gjennom e-gaten, f\u00f8lger nordmenn etter.", "E-gatene sjekker om du er den som passet p\u00e5st\u00e5r. Det tar \u2013 hvis du gj\u00f8r alt rett \u2013 15,3 sekunder. Manuell rutinekontroll av EU- og E\u00d8S-borgere tar til sammenligning seks sekunder, men den er ikke like omfattende.", "Vil du gj\u00f8re alt rett, legger du passet ditt p\u00e5 glassplaten med bildesiden ned og venter mens maskinen leser informasjonen i chip\u2019en, blant annet bildet. Hvis opplysningene lar seg lese, \u00e5pner porten seg, og du g\u00e5r videre til trinn to i prosessen: Fotografering. F\u00f8ttene p\u00e5 oppmerket sted, ansiktet vendt mot en ny glasskjerm med kamera. Litt venting mens maskinen tar bilde og leter opp 45 likheter mellom deg og passfotoet, samtidig som den s\u00f8ker i nasjonale registre og databaser over etterlyste personer og stj\u00e5lne pass. Gr\u00f8nn pil n\u00e5r alt er i orden \u2013 og neste port \u00e5pner seg. Ferdig.", "Men det g\u00e5r ikke alltid som det skal. Heller ikke n\u00e5. Carina Rapstad roper til to som g\u00e5r inn i e-gaten sammen. Det g\u00e5r heller ikke hvis du trykker ansiktet mot glasset p\u00e5 kameraet. Eller hvis du begynner \u00e5 fnise og snur deg til den du reiser sammen med. Da stopper prosessen og fanger deg mellom glassportene i et bitte lite grenseland \u2013 til Rapstad n\u00e5dig \u00e5pner porten manuelt og slipper deg gjennom.", "I terrorens og flyktningstr\u00f8mmenes tid tar Europa etter USA. P\u00e5 noen korte \u00e5r har EU og Schengen-landene l\u00f8ftet yttergrensekontrollen til et helt nytt niv\u00e5, til dels p\u00e5 usynlig vis. Dagens tre databaser er i ferd med \u00e5 bli til seks, under mottoet \u00abSmart borders\u00bb.", "Fingeravtrykk, reiseruter, adresse, betalingsmetoder, bilnummer, kontaktpersoner.", "Europeiske myndigheter registrerer et vell av persondata som er relevante n\u00e5r noen krysser Europas yttergrenser. Hittil har hovedsakelig tredjelandsborgere blitt kontrollert slik, men snart vil ogs\u00e5 Schengen-borgerne bli n\u00f8ye sjekket n\u00e5r de krysser grensen. Dataene, de aller fleste om folk som ikke har noe \u00e5 skjule, mates inn i enorme IT-systemer der informasjonen skal v\u00e6re tilgjengelig for myndighetene i EU og E\u00d8S.", "I EU-kommisjonens bygning i Brussel sitter mannen som har det formelle ansvaret for de \u00absmarte grensene\u00bb som EU og Schengen-landene er i ferd med \u00e5 etablere rundt seg. Greske Dimitris Avramopoulos er EUs innenrikskommiss\u00e6r.", "- Vi gj\u00f8r dette fordi Europas borgere krever at vi gir dem bedre sikkerhet og trygghet. Prosjektene har bare ett m\u00e5l: \u00c5 gi borgerne v\u00e5re mer sikkerhet, sier Avramopoulos.", "Han bruker overhodet ikke betegnelsen United States of Europe. Men han snakker p\u00e5 en m\u00e5te som f\u00e5r h\u00e5ret til \u00e5 reise seg i datatilsyn, domstoler og personvernmilj\u00f8er \u2013 om behovet for \u00abintegrert politikk p\u00e5 alle niv\u00e5er\u00bb og for \u00e5 koble sammen de nye databasene spesielt.", "- Integrert, samhandlende og sammenkoblet. Noe vi aldri har gjort f\u00f8r.", "Det lyser bl\u00e5hvitt fra store skjermer p\u00e5 veggen. Ingen snakker. Bare klikkelyd fra tastatur avsl\u00f8rer at det jobbes i rekkene der alle har utsikt til Europakartet p\u00e5 skjermene. Gr\u00f8nne, gule og r\u00f8de punkt p\u00e5 kartet markerer \u00abhendelser\u00bb, forklarer skiftlederen med dempet stemme og spansk aksent. Informasjon om hva slags hendelser det gjelder, er til dels unntatt offentlighet. Det samme er navnet hans.", "Her, h\u00f8yt til v\u00e6rs bak glassfasadene i det smekre og futuristiske Warszawa Spir i den polske hovedstaden, holder Den europeiske grense- og kystvakten til. Inntil i h\u00f8st var de noe bedre kjent som Frontex. Her flyter meldinger fra grensekontroll-myndighetene i 30 medlemsland gjennom datanettverket Eurosur, om smugling mellom Russland og Finland s\u00e5 vel som flyktningfarkoster i n\u00f8d p\u00e5 Middelhavet.", "Til operasjonssentralen kommer ogs\u00e5 satellittbilder, skipsbevegelser og v\u00e6rmeldinger. Situasjonsrapporter er tilgjengelige for politiet i hele Schengen, ogs\u00e5 for en liten h\u00e5ndfull medarbeidere som bemanner det norske koordineringssenteret for Eurosur, i hovedkvarteret til Kripos i Brynsall\u00e9en i Oslo.", "- Vi gir informasjon om situasjonen p\u00e5 grensene i Europa i nesten sanntid, sier den spanske skiftlederen i Warszawa.", "Etter terrorangrepene 11. september 2001 opprettet amerikanske myndigheter minst 263 organisasjoner, et \u00abhomeland security\u00bb-system s\u00e5 massivt at knapt noen har oversikt og som det nesten er umulig \u00e5 vurdere nytten av, viste Washington Post i 2010. Mengden innsamlede data overvelder systemets muligheter til \u00e5 analysere og bruke dem. Da en ung nigerianer, den s\u00e5kalte trusebomberen, pr\u00f8vde \u00e5 sprenge seg p\u00e5 et KLM-fly fra Amsterdam til Detroit med 289 mennesker om bord 1. juledag 2009, var det v\u00e5kne medpassasjerer som avverget katastrofen, ikke milliardene brukt p\u00e5 etterretning og avansert sikkerhetskontroll p\u00e5 flyplassene.", "USA leder an i utviklingen som Europa n\u00e5 er en del av, sier Carlos Coelho. Den konservative portugisiske politikeren er medlem av komiteen for borgerrettigheter i Europaparlamentet, der han ogs\u00e5 leder en arbeidsgruppe som gransker Schengen.", "Hver uke pendler Coelho mellom hjembyen Estoril og Brussel, der \u00abterror\u00bb br\u00e5tt ble et konkret og rystende begrep 22. mars i \u00e5r.", "Tre selvmordsbombere sprengte seg p\u00e5 tre forskjellige steder i morgenrushet. De drepte 32 mennesker og skadet over 300. Frykten sitter i hos belgiere, som den gj\u00f8r i Frankrike og Tyskland etter terrorangrep der.", "Den ukontrollerte flyktningstr\u00f8mmen i fjor fikk land etter land til \u00e5 sl\u00e5 en strek over hele Schengen og gjeninnf\u00f8re gjerder og grensekontroll der dette for lengst var avskaffet. Det Avramopoulos kaller \u00abnoe av det mest popul\u00e6re i europeisk integrasjon\u00bb kan st\u00e5 for fall.", "- Vi skal tilbake til Schengens passfrihet, og vi skal aldri igjen miste kontroll over yttergrensene, sa EU-lederne p\u00e5 toppm\u00f8tet i Bratislava i h\u00f8st.", "Akkurat n\u00e5 er det langt mellom de som sp\u00f8r hva dette skal koste og hva gevinsten vil v\u00e6re. Coelho er en av dem.", "Sammen med andre EU-parlamentarikere ber portugiseren regjeringene besinne seg. Parlamentet har forkastet den s\u00e5kalte Smart Border-pakken \u00e9n gang, og den er fortsatt ikke vedtatt. Men systemet maler videre \u2013 tilsynelatende uavhengig av motstanden. Kritikere mener EU-kommisjonen h\u00e5ndterer det hele som et \u00abfait accompli\u00bb.", "- Jeg tror ikke at flere data og informasjonssystemer er l\u00f8sningen. Vi b\u00f8r f\u00f8rst forbedre de systemene vi har. Men for politikere er det ikke like sexy som \u00e5 love folk nye systemer. Folk er redde. Den enkleste m\u00e5ten \u00e5 berolige p\u00e5, er \u00e5 forsikre om at vi skal s\u00f8rge for trygghet, sier Coelho.", "Entry-exit-systemet er en av de framtidige store databasene. Det skal sl\u00e5 alarm om tredjelandsborgere som ikke forlater Schengen n\u00e5r visumet utl\u00f8per. Om noen \u00e5r vil myndighetene vite n\u00f8yaktig hvor mange personer som oppholder seg i Europa med utl\u00f8pt oppholdstillatelse. De vil ha et tall.", "Men hva s\u00e5?", "- Vi vet jo ikke hvor disse personene er.", "Alt vi har er et tall. Jeg er ikke sikker p\u00e5 at det forsvarer pengebruken. Og jeg vil se det politiet som skal lete etter en halv million mennesker med utl\u00f8pt visum. 99,999 prosent av dem er ikke kriminelle. De er folk som har glemt at visumet er g\u00e5tt ut, turister og folk som s\u00f8ker jobb p\u00e5 irregul\u00e6r m\u00e5te. Ikke kriminelle, sier Coelho.", "Norge er \u00abutenforland\u00bb i EU, men medlem av Schengen. Norske myndigheter er koblet opp mot databasene, deltar i overv\u00e5kingsnettverk \u2013 og vil innf\u00f8re Entry-exit-systemet hvis vi ikke bruker vetoretten.", "Passasjernavn-registeret er en annen ny database. Den ble vedtatt i det s\u00e5kalte PNR-direktivet, som Norge ikke absolutt m\u00e5 slutte seg til \u2013 det er definert som \u00abikke E\u00d8S- og Schengen-relevant\u00bb. Men som fagdirekt\u00f8r J\u00f8rgen Skorstad i Datatilsynet bemerker:", "- Norske myndigheter \u00f8nsker nok ikke \u00e5 skille seg altfor mye ut p\u00e5 feltet. Regjeringen vurderer \u00e5 be om en tilknytningsavtale, opplyser Justisdepartementet.", "PNR-direktivet p\u00e5legger flyselskap \u00e5 gi opplysninger om passasjerene til europeiske myndigheter. Reiseagent, medreisende, bagasje og full reiserute skal oppgis.", "- Dette ser i utgangspunktet relevant ut, sier Skorstad mens han skummer listen p\u00e5 19 punkt. \u2013 De sp\u00f8r ikke om religion eller andre integritetskrenkende ting.", "PNR betyr likevel nye, sv\u00e6re databaser med personinformasjon om alle som reiser inn i eller ut av Europa \u2013 ogs\u00e5 p\u00e5 bestemte flyginger innenfor Schengen. Hensikten er \u00e5 avverge terror og alvorlig kriminalitet. Men det fins ingen dokumentasjon p\u00e5 at dette virker, hevder motstandere.", "EU-domstolen er betenkt. I september uttalte generaladvokaten der at en avtale om utveksling av passasjer-informasjon mellom EU og Canada ikke f\u00f8lger EUs personvernregler fordi den lar Canada bruke \u00absensitive\u00bb opplysninger om europeiske borgere. Sensitive opplysninger er definert som data som avsl\u00f8rer etnisk opprinnelse, politiske holdninger, religi\u00f8s overbevisning, fagforenings-medlemskap eller seksuell legning. Generaladvokaten mente ogs\u00e5 at det ikke er \u00e5penbart at informasjonen m\u00e5 lagres i fem \u00e5r.", "Uttalelsen kommer til \u00e5 f\u00e5 betydning for PNR-direktivet, tror Jan Albrecht, tysk politiker for De gr\u00f8nne i Europaparlamentet.", "N\u00e5r PNR-direktivet \u00e5pner for profilering av passasjerer ogs\u00e5 p\u00e5 flyavganger innenfor Europa, topper det alt, mener Albrecht: Det griper inn i den frie bevegelsen i Schengen. N\u00e5 m\u00e5 det tenkes nytt, mener han.", "- I stedet for stadig mer massedata som koster milliarder av euro \u00e5 samle, trenger vi mer personell for konkret og grenseoverskridende etterforskning.", "Tilbake i passkontrollen p\u00e5 Gardermoen, en onsdag kveld i november. 185 passasjerer med Norwegian fra London er ekspedert over et av Schengen-grensens 1800 offisielle krysningspunkter. Carina Rapstad og kollegene trekker pusten f\u00f8r neste ladning, enda et London-fly. Men dette er en rolig kveld, helt ulik situasjonen i sommer.", "Da satt grensekontroll\u00f8rene noen dager fem timer i boksen om gangen, til et punkt der de ble \u00abpassblinde\u00bb og knapt kunne \u00abse forskjell p\u00e5 mor og far\u00bb, som seksjonssjef Lars Hegstad sier. For passasjerer startet passkontroll-k\u00f8en om bord p\u00e5 flyet. Noen besvimte mens de ventet i inntil tre timer p\u00e5 \u00e5 n\u00e5 fram til kontrollen.", "I september truet vernetjenesten med \u00e5 stenge passkontrollen, de mente det var fare for de ansattes helse. Siden har forholdene roet seg noe, vintertrafikken er mindre, og noen flere stillinger er tilf\u00f8rt.", "De fire e-gatene til 2,7 millioner kroner og driftsutgifter p\u00e5 ytterligere 2,7 millioner pluss moms, skulle bidra til bedre flyt. Det trengs p\u00e5 en hovedflyplass som har eksplosiv passasjervekst og kronisk lav bemanning i grensekontrollen. Men det har de ikke gjort, hevder Vidar Rasmussen, tillitsvalgt for grensekontroll\u00f8rene.", "- E-gatene har bidratt til \u00e5 gj\u00f8re k\u00f8ene lengre. Maskinene har nesten ikke v\u00e6rt i bruk og tar opp stor plass. Hvis de har v\u00e6rt oppe ti prosent av tiden, tar jeg hardt i, sier Rasmussen.", "Han forklarer dette med mange og hyppige tekniske problemer og altfor lite satsing p\u00e5 personell som kan holde systemet oppdatert og korrigere feil. Og f\u00f8rst i sommer kunne passasjerer med ikke-nordiske pass g\u00e5 gjennom e-gatene. Til da var maskinene ikke matet med de n\u00f8dvendige sertifikatene fra de enkelte land.", "Problemene med Gardermoens e-gates er ikke enest\u00e5ende. M\u00e5leresultater i en testrapport fra IT-organisasjonen eu-LISA i fjor viser at maskinene virket i bare 39 prosent av tilfellene p\u00e5 Arlanda, halvparten i Lisboa og 75 prosent av gangene i Frankfurt.", "Politidirektoratet bekrefter at det har v\u00e6rt \u00ablite bruk\u00bb av Gardermoens e-gates til n\u00e5. Men ikke alle kan benytte disse, s\u00e5 det vil \u00abfortsatt v\u00e6re mange som m\u00e5 kontrolleres p\u00e5 vanlig m\u00e5te\u00bb, skriver direktoratet i en epost.", "I april \u00e5pner \u00abNye Gardermoen\u00bb formelt. \u00c5tte nye e-gates er planlagt i avgangshallen, tolv p\u00e5 ankomst. Grensekontroll\u00f8rene er for dette, hevder Rasmussen. \u2013 Men vi m\u00e5 ha gode maskiner, og folk som er \u00f8remerket til \u00e5 ta seg av finmekanikken.", "Etter hvert vil maskinene nok virke som de skal. Men gir de bedre kontroll? Det er Rasmussen ikke den eneste som tviler p\u00e5.", "- Hvis ingen ser gjennom passet etter gamle stempel, oppdager vi ikke folks tidligere reisem\u00e5l, sier en politimann med 20 \u00e5rs erfaring fra flyplassen i Frankfurt. \u2013 Vi vet ikke om noen kanskje var i Irak eller Jordan f\u00f8r de dro til Thailand, sier han.", "- Maskiner kan aldri erstatte menneskelig kontroll, fastsl\u00e5r ogs\u00e5 kollegaen Marco do", "Carmo i Portugal. -De ser ikke hvordan folk reagerer og hvordan de snakker. Det er s\u00e5nn man finner mistenkte.", "- Maskinene sjekker om du er den samme som st\u00e5r i passet ditt. De kan sikre bedre kontroll med forfalskede pass. Men dette er faktisk kanskje det eneste, mener Vidar Rasmussen.", "- Fremmedkrigere som kommer hjem fra Syria, har som regel ekte dokumenter. Grenseoverskridende kriminalitet kan maskinene ikke finne ut av. Her trengs mennesker med magef\u00f8lelse som kan stille sp\u00f8rsm\u00e5l. Vi har ikke lov til \u00e5 sp\u00f8rre ut Schengen-borgere. Men tredjelandsborgere kan vi sp\u00f8rre. Og det gj\u00f8r vi.", "Schengen-avtalen avskaffet grensekontrollen mellom medlemsland, blant dem Norge, i 1995. 26 land er med, 22 EU-stater og fire utenfor.", "En rekke medlemmer gjeninnf\u00f8rte intern", "grensekontroll etter terrorangrep og", "flyktningstr\u00f8m i 2015.", "Dagens tre databaser", "Sentral database over etters\u00f8kte personer, stj\u00e5lne dokumenter, biler og v\u00e5pen. Skulle", "kostet 14,6 millioner euro \u00e5 utvikle i 2001.", "Fasit i 2013: 188,6 millioner euro sentralt,", "pluss 330 millioner for nasjonale systemer.", "Sentral database med rundt 32 millioner datasett om folk som har s\u00f8kt eller har visum til Schengen.", "Eurodac: Sentral database med fem millioner datasett, inkludert fingeravtrykk, p\u00e5 asyls\u00f8kere og ulovlige innvandrere.", "Tre planlagte databaser", "PNR, Passenger Name Record: Flyselskap som flyr til og fra Schengen-land og p\u00e5 utvalgte strekk i Schengen m\u00e5 gi passasjeropplysninger til europeiske myndigheter. Data skal oppbevares i fem \u00e5r. Skal avverge terror og alvorlig kriminalitet. Vedtatt som EU-direktiv i 2016. Sv\u00e6rt omstridt i personvern-milj\u00f8er. Norge ikke p\u00e5lagt \u00e5 knytte seg til, men vurderer dette.", "EES, Entry-exit system: Sentral database over tredjelandsborgere med visum som skal sl\u00e5 alarm n\u00e5r folk ikke reiser ut innen fristen.", "Blir forhandlet mellom EU-kommisjonen og parlamentet. Kommisjonen ansl\u00e5r den vil koste 480 millioner euro \u00e5 innf\u00f8re, men parlamentet tipper 1,1 milliard. Nytteverdien sv\u00e6rt omstridt.", "ETIAS , EU Travel Information and Authorisation System: Forslag fra EU-kommisjonen. Et ekko av USAs ESTA \u2013 alle uten Schengen-pass som vil til Europa, m\u00e5 gjennom en forh\u00e5nds-screening.", "Frontex, den europeiske grense- og kystvakten", "EU-etat opprettet i 2004 for \u00e5 h\u00e5ndtere", "samarbeid om yttergrensekontroll mellom de enkelte land. Norge er med. Hovedkvarter i Warszawa, Polen. Kraftig oppgradert i 2016,", "som Den europeiske grense- og kystvakten.", "Skal overv\u00e5ke migrasjonsstr\u00f8mmer, hjelpe medlemsstater, st\u00f8tte s\u00f8k- og redningsoperasjoner. Samordner grenseoverv\u00e5kings-nettverket Eurosur. Budsjett i 2004: 6,2 millioner euro. Budsjett 2016: 239 millioner euro, nesten det doble av 2015. Skal \u00f8kes til 322 millioner euro i 2020.", "Eurosur", "System for grenseoverv\u00e5king og for deling av informasjon om hendelser p\u00e5 yttergrensene, etablert i 2013. Norge med. Hensikt: Hindre kriminalitet, ulovlig migrasjon og tap av liv p\u00e5 sj\u00f8en. Nettverk av nasjonale samordningssenter etablert, i Norge hos Kripos. Skal gi opplysninger i sanntid, men fungerer ikke n\u00f8dvendigvis. EU-kommisjonen ansl\u00e5r kostnadene til 244 millioner euro f\u00f8r 2020. En tysk studie tror det blir over 800 millioner. Pluss medlemmenes kostnader."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "ca985ac46f546a3d2a812dc9acd3f9420eeb08c35601eda2cfede1e9d9243ba7"}, {"field": "createtime", "value": "2016-12-10T17:54:17.000Z"}, {"field": "description", "value": "I passkontrollen p\u00e5 Gardermoen p\u00e5 vei hjem fra London er det ikke lenger bare politiet i boksen som vet at du har landet. Du blir data i et gigantisk europeisk overv\u00e5kingssystem som skal hindre terror og stanse ulovlig innvandring. Det koster milliarder. Ingen vet om det virker."}, {"field": "dominantimage", "value": "http://www.adressa.no/incoming/article13906562.ece/nijpxf/ALTERNATES/w980-default/Avramopoulos.JPG"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/7ec80cb2847b967ee97aca00d1ce406f3ab66f2e.jpg?58bd8353"}, {"field": "dominantthumbnaildimensions", "value": "300x169"}, {"field": "heading", "value": ["Europas \u00absmarte\u00bb grenser -adressa.no", "Et nytt, stort marked", "E-gatene ser deg", "Kravet om trygghet", "Grensepolitiets polske base", "Tar etter USA", "Indre sikkerhet g\u00e5r n\u00e5 foran fri bevegelse", "De nye databasene", "Maskinenes begrensning", "Schengen, Passfrihetsomr\u00e5de i Europa.", "SIS II, Schengen Information System:", "VIS, Visa Information System:"]}, {"field": "id", "value": "7ec80cb2847b967ee97aca00d1ce406f3ab66f2e"}, {"field": "keyword", "value": ["Utenriks", "EU", "Pass", "Europa", "sikkerhetskontrollen", "Ukeadressa"]}, {"field": "keywords", "value": "Utenriks,EU,Pass,Europa,sikkerhetskontrollen,Ukeadressa"}, {"field": "kw-category", "value": ["pluss", "magasin"]}, {"field": "kw-company", "value": "washington post"}, {"field": "kw-concept", "value": ["grensekontroll", "euro", "millioner euro", "data", "pass", "passasjerer", "myndigheter", "europeisk", "maskiner", "database", "system", "million", "e-gatene", "koste", "informasjon", "kontroll", "land", "grense"]}, {"field": "kw-entity", "value": ["nye gardermoen", "estoril og brussel", "dimitris avramopoulos", "frontex", "brynsall\u00e9en", "europaparlamentet", "norwegian", "middelhavet", "frankrike og tyskland", "gatwick", "authorisation system", "travel information", "united states of europe", "arlanda", "ukeadressa", "a. p\u00e5", "justisdepartementet", "warszawa spir", "frankfurt", "entry", "russland og finland", "eurosur", "smart border", "schengen information system", "peace", "passenger name record", "europakartet", "datatilsynet", "kripos", "travel information and authorisation system", "gabrielsen jumbert"]}, {"field": "kw-location", "value": ["europa", "irak", "bratislava", "london", "portugal", "marco", "amsterdam", "polen", "united states", "syria", "norge", "oslo", "canada", "lisboa", "jordan", "thailand", "detroit", "brussel"]}, {"field": "kw-pageclass", "value": "article"}, {"field": "kw-person", "value": ["lars hegstad", "kathrine brannvoll", "j\u00f8rgen skorstad", "maria gabrielsen jumbert", "jan albrecht", "vidar rasmussen", "carlos coelho", "carina rapstad"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article13906562.ece/nijpxf/ALTERNATES/w980-default/Avramopoulos.JPG"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Europas \u00absmarte\u00bb grenser"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/12/10/Europas-%C2%ABsmarte%C2%BB-grenser-13906548.ece"}, {"field": "pageclass", "value": null}, {"field": "publishtime", "value": "2016-12-10T17:50:13.000Z"}, {"field": "recs-articleid", "value": "13906548"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-12-10T17:50:13.000Z"}, {"field": "recs-rawtitle", "value": "Europas \u00absmarte\u00bb grenser -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "I passkontrollen p\u00e5 Gardermoen p\u00e5 vei hjem fra London er det ikke lenger bare politiet i boksen som vet at du har landet. Du blir data i et gigantisk europeisk overv\u00e5kingssystem som skal hindre terror og stanse ulovlig innvandring. Det koster milliarder. Ingen vet om det virker."}, {"field": "thumbnail", "value": "http://content-thumbnail.cxpublic.com/content/thumbnail200x150/7ec80cb2847b967ee97aca00d1ce406f3ab66f2e.jpg?58bd8353"}, {"field": "thumbnailfullheightdimensions", "value": "200x3100"}, {"field": "timestamp", "value": "2017-03-06T15:42:11.000Z"}, {"field": "title", "value": "Det gigantiske overv\u00e5kningssystemet koster milliarder. Ingen vet om det virker"}, {"field": "url", "value": "http://www.adressa.no/pluss/magasin/2016/12/10/Europas-%c2%absmarte%c2%bb-grenser-13906548.ece"}, {"field": "urlhash", "value": "7ec80cb2847b967ee97aca00d1ce406f3ab66f2e"}], "score": 0.35940623, "siteId": "9222270286501375973", "id": "7ec80cb2847b967ee97aca00d1ce406f3ab66f2e"}

