{"fields": [{"field": "modifiedtime", "type": "time", "value": "2016-08-20T11:06:08.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Portrettet", "Politikk", "H\u00f8yre"]}, {"field": "author", "value": ["geir svardal", "fotograf: kristin svorte"]}, {"field": "body", "value": ["Jo, takk som sp\u00f8r, sier likevel Torbj\u00f8rn R\u00f8e Isaksen.", "- Jeg f\u00f8ler meg ganske pigg.", "Han sier det uten overbevisning, men samtidig med s\u00e5pass mye selvironisk innsikt at tilstanden ikke virker umiddelbart livstruende.", "Aktuell: Var tilbake i jobb etter pappapermisjon denne uka. Kunnskapsministeren har sagt nei til gjenvalg p\u00e5 Stortinget neste h\u00f8st, og kan ha innledet siste etappe som toppolitiker, i hvert fall om H\u00f8yre taper valget i 2017.", "Alder: 38 \u00e5r", "Familie: Gift med Henriette Ringnes, som han har datteren Karla med. Sammen venter de et nytt barn i desember.", "Bor: I regjeringsleilighet p\u00e5 Gimle terrasse i Oslo.", "Utdanning: Mastergrad i statsvitenskap fra Universitetet i Oslo.", "Karriere: Gikk gradene i lokallagene i Porsgrunn og Telemark H\u00f8yre, f\u00f8r han ble leder av Unge H\u00f8yre i 2004. Vararepresentant p\u00e5 Stortinget fra 2005 til 2009, da han seilte inn som hjemfylkets f\u00f8rstevalg. Utnevnt til kunnskapsminister etter valgseieren i 2013. Har en slags yrkeserfaring som redakt\u00f8r i Minerva en kort periode, men definerer seg selv som en klassisk politisk broiler.", "Lytter til: Storslagen, hard musikk, som Deafheaven. Men ogs\u00e5 The Hollies.", "Leser: Kom gjennom litt av en stabel i sommer. Biografi om Welhaven (Anne-Lise Seip), dokumentar av Erika Fatland (\u00abSovjetistan\u00bb) og skj\u00f8nnlitteratur av Geir Gulliksen (\u00abHistorien om et ekteskap\u00bb).", "Kunnskapsministeren er ingen hypokonder. Det har han l\u00e6rt av alle legevisittene opp gjennom \u00e5rene, for hypokondere lider helst av sykdommer som doktoren ikke finner. Torbj\u00f8rn R\u00f8e Isaksen har helseangst , som er noe helt annet og ganske reelt, og som vi etter hvert skal komme tilbake til. Men akkurat her, p\u00e5 BA53 \u2013 en kaf\u00e9 som ligger midt i Bygd\u00f8y all\u00e9 i Oslo \u2013 er R\u00f8e Isaksen i ferd med \u00e5 telle ned p\u00e5 alle mulige vis denne fredags ettermiddagen f\u00f8r den aller siste ordentlige frihelga p\u00e5 en god stund.", "F\u00f8rst: Den lange pappapermen, inkludert sommerferie, er straks over, og den euforiske f\u00f8lelsen av frihet og lykke har for lengst sluppet taket. Sammen med Karla og kona, Henriette Ringnes, har han fartet rundt i Danmark p\u00e5 god, gammeldags bilferie, og ellers har han trillet barnevogn omkring p\u00e5 Frogner. Om litt skal de r\u00f8de converseskoene settes bort til fordel for mer formelt fott\u00f8y, den hullete dongeribuksa byttes ut i andre og mer departementale plagg, og s\u00e5 vil det v\u00e6re p\u00e5\u2019n igjen med l\u00e6rerne, Utdanningsforbundet og elevorganisasjonene utover h\u00f8sten \u2013 om b\u00e5de utvidet timetall i skolen, om krav til ekstra studiepoeng og om frav\u00e6rsgrenser i videreg\u00e5ende.", "Men dernest: Det kan ha ringt inn til aller siste time for Torbj\u00f8rn R\u00f8e Isaksen denne h\u00f8sten. For noen uker siden slapp han nyheten om at han hadde frasagt seg gjenvalg som stortingsrepresentant for Telemark i 2017. Med mindre statsminister Erna Solberg holder stand, vinner valget ogs\u00e5 neste \u00e5r og fortsatt \u00f8nsker at Torbj\u00f8rn R\u00f8e Isaksen skal v\u00e6re med som statsr\u00e5d i en ny regjering, vil alt v\u00e6re over om et \u00e5rs tid.", "- Det er skremmende og utfordrende p\u00e5 \u00e9n og samme tid. Selv om alt skal fortsette som f\u00f8r i flere m\u00e5neder enn\u00e5, er det noe som kverner i bakhodet mer og mer, kjenner jeg. Hva skal jeg egentlig finne p\u00e5 n\u00e5?", "Da Torbj\u00f8rn R\u00f8e Isaksen forsvant ut av regje-ringsblokka i Gimle terrasse grytidlig mandag morgen, og stakk med st\u00f8 kurs mot Marienlyst og \u00abPolitisk kvarter\u00bb, naturligvis, var alt som det pleide \u00e5 v\u00e6re f\u00f8r han gikk ut i pappapermen. Utdanningsforbundet og KS hadde savnet ministeren, virket det som, og n\u00e5 sto de og ventet p\u00e5 ham i gr\u00e5lysningen. Trond Giske, skulle det vise seg, var ogs\u00e5 mer enn parat til \u00e5 bryte h\u00e5ndbak ved f\u00f8rste anledning. Og f\u00f8r dagen var omme, hadde Torbj\u00f8rn R\u00f8e Isaksen, som et ledd i regjeringens realfagssatsing, gitt elevene \u00e9n naturfagtime mer i uka. Det m\u00e5tte kunne kalles en godt regissert mykstart etter flere m\u00e5neder i tospann med vesle Karla p\u00e5 to \u00e5r.", "- \u00c9n time ekstra er et skritt i riktig retning, men langt fra nok. Norsk skole trenger b\u00e5de flere timer i naturfag og flere timer i matematikk, s\u00e6rlig p\u00e5 ungdomstrinnet, sa Torbj\u00f8rn R\u00f8e Isaksen messende, og ingen kunne h\u00f8re at han hadde v\u00e6rt ute av drift ganske lenge.", "Men neste gang timetallet utvides, kan han v\u00e6re ute av toppolitikken for godt. Ingen kunnskapsminister kan str\u00f8 om seg med ekstratimer uten at det er forankret i statsbudsjettet, for \u00e9n skarve ekstratime kommer ikke gratis, om noen skulle tro det. Denne lenge etterlengtede naturfagtimen til R\u00f8e Isaksen, for eksempel, kommer med en prislapp p\u00e5 godt over 200 millioner kroner hvert \u00e5r fremover.", "Kanskje ikke s\u00e5 rart at dette var f\u00f8rste gang p\u00e5 seks \u00e5r at timeantallet i grunnskolen ble utvidet?", "- Alt tar i hvert fall tid, selv om mitt \u00f8nske er at vi prioriterer flere timer i skolen her og n\u00e5.", "Rahman Chaudhry, talsmann i Elevorganisasjonen", "- En frav\u00e6rsgrense vil ikke f\u00e5 ned frafallet i skolen, og det har vi fors\u00f8kt \u00e5 forklare statsr\u00e5den hele tiden. Det vil tvert om f\u00f8re til flere skoletapere. Vi er glad for at R\u00f8e Isaksen modererte forskriften om ti prosent, men vi vil fortsatt kjempe for en frav\u00e6rsfri skole.", "Torbj\u00f8rn R\u00f8e Isaksen ser ikke s\u00e5 veldig annerledes ut i dag enn han gjorde for ti og sikkert tjue \u00e5r siden, da alle med hjerte i H\u00f8yre stemplet ham som partiets mulige ledestjerne en gang i fremtiden. Ung og lovende, sa de.", "Og det sier de fortsatt.", "38 \u00e5r. Ung og lovende. Og snart helt ferdig.", "- Jeg tror vi kommer til \u00e5 se mye mer av dette fremover, at relativt unge politikere sier takk for seg. Snorre Valen gj\u00f8r det samme etter denne stortingsperioden, akkurat som B\u00e5rd Vegar Solhjell har varslet at heller ikke han tar gjenvalg. Vi er mange som kom inn i politikken som 20-\u00e5ringer, og dermed har v\u00e6rt med veldig lenge n\u00e5r vi passerer 30, som Snorre, for ikke \u00e5 snakke om n\u00e5r vi n\u00e6rmer oss de 40.", "Snorre Valen (SV), stortingskollega og kompis", "- Torbj\u00f8rn er en \u00e6rlig og hardtarbeidende H\u00f8yre-politiker. Og det betyr mer arbeid p\u00e5 oss andre! Det er f\u00e5 p\u00e5 Stortinget med en st\u00f8rre intellektuell rekkevidde og vilje til \u00e5 tenke stort. Men han trives nok best i mer uformelle sammenhenger, som p\u00e5 P3 eller p\u00e5 n\u00e6rmeste litteraturfestlighet. Noe sier meg at det kommer noen b\u00f8ker fra ham framover.", "Torbj\u00f8rn R\u00f8e Isaksen har ingen illusjoner om hvor verdifull han kan v\u00e6re i arbeidsmarkedet.", "- Jeg er selve definisjonen p\u00e5 en politisk broiler, sier han nesten beklagende.", "Han fanget en master i statsvitenskap ved \u00e5 skrive om sosial\u00f8konomen Friedrich Hayek, liberalist, antikommunist og kritiker av John Maynard Keynes\u2019 \u00f8konomiske modell. Han slengte innom Civita som redakt\u00f8r et \u00e5rs tid, og skriver fortsatt en spalte der, men ellers har hele voksenlivet handlet om politikk.", "- Jeg vet hva jeg er god p\u00e5 og hva jeg ikke er s\u00e5 bra til, og jeg har gjort meg noen tanker om hva jeg kan bidra med. Men det jeg ikke aner noe om, er hva folk ute i den store verden vil ettersp\u00f8rre. Det er litt skummelt, sier Torbj\u00f8rn R\u00f8e Isaksen der vi sitter p\u00e5 BA53.", "Han holder fast i tekoppen med begge hender og ser et lite \u00f8yeblikk oppriktig bekymret ut. Motet stiger heller ikke automatisk idet vi antyder at han i flere m\u00e5neder fremover kan bruke statsr\u00e5dsposten til \u00e5 markedsf\u00f8re seg for en sivil karriere.", "- Det er nok av politikere som har overvurdert sine egne evner og trodd at verden, bare fordi man har politisk erfaring, ligger \u00e5pen for en. S\u00e5nn er det ikke n\u00f8dvendigvis.", "- Men helt galt kan det vel neppe g\u00e5?", "Torbj\u00f8rn R\u00f8e Isaksen har h\u00f8rt litt av hvert, men okei \u2013 de fleste og verste skrekkfortellingene om tidligere stortingspolitikere som aldri fant et fast feste etter at de forlot Stortinget, er kanskje hentet fra historieb\u00f8kene.", "- Jeg bestemte meg egentlig allerede i fjor. Da varslet jeg statsministeren om at det kunne g\u00e5 denne veien. Jeg er ikke lei politikk, men du kommer til et punkt i livet der du m\u00e5 ta et valg for fremtiden. Jeg tror at det kan v\u00e6re greit \u00e5 slutte \u00e5 organisere livet i fire\u00e5rsperioder. Jeg har ogs\u00e5 en teori om at det er mer reelt \u00e5 gj\u00f8re et nytt veivalg n\u00e5 enn \u00e5 vente til jeg blir 55, for eksempel.", "S\u00e5 med andre ord: Det ordner seg nok, tror han innerst inne.", "Torbj\u00f8rn og Henriette m\u00f8ttes p\u00e5 et nachspiel p\u00e5 Norefjell i p\u00e5sken for ti \u00e5r siden, og brukte de seks nest m\u00e5nedene p\u00e5 \u00e5 date f\u00f8r de ble et par. De giftet seg i 2011, og da Karla ble f\u00f8dt for to \u00e5r siden, falt egentlig den siste avgj\u00f8rende brikken p\u00e5 plass i Torbj\u00f8rn R\u00f8e Isaksens liv.", "- Jeg har alltid v\u00e6rt innmari glad i barn, og har bestandig sett frem til, eller h\u00e5pet, \u00e5 kunne bli far selv. Da jeg var ung, var jeg veldig opptatt av \u00e5 v\u00e6re et individ, av \u00e5 v\u00e6re helt unik. Etter at Karla kom til verden er dette blitt mye mindre viktig enn \u00e5 v\u00e6re far og ektemann, til og med telemarking. Alle klisjeene om det \u00e5 f\u00e5 barn, blir mye lettere \u00e5 begripe n\u00e5r man f\u00e5r barn.", "I desember kommer nummer to. Litt d\u00e5rlig timet, fordi terminen er omtrent samtidig som Pisa-resultatene blir offentliggjort, men likevel \u2013 eller kanskje nettopp derfor: Alt henger selvsagt sammen med alt i det store bildet.", "- Jeg \u00f8nsker mer forutsigbarhet i hverdagen, kan du si, n\u00e5 som jeg har andre prioriteringer i livet. Samtidig erfarer jeg, som mange f\u00f8r meg, hvor tilrettelagt alt er for \u00e5 drive toppolitikk selv om man er sm\u00e5barnsforelder i dette landet. I regjeringskonferansene til Erna fins det bare to gyldige grunner til \u00e5 forlate m\u00f8tet f\u00f8r det er ferdig, og det er hvis du enten m\u00e5 m\u00f8te i Stortinget eller hente i barnehagen.", "Mens Torbj\u00f8rn R\u00f8e Isaksen og Karla utforsket kafeer og lekeplasser over hele hovedstaden i v\u00e5r og sommer, str\u00f8mmet utenlandske medier til Oslo for \u00e5 skrive om kunnskapsministeren som hadde pappaperm.", "Erna Solberg, statsminister", "- Jeg synes det er leit at han gir seg, og jeg kunne gjerne tenkt at han fortsatte. Samtidig har jeg respekt for at unge politikere som har v\u00e6rt med noen perioder \u00f8nsker \u00e5 gj\u00f8re noe annet. Han har satt sitt tydelige preg p\u00e5 b\u00e5de partiet og regjeringen, og det vil han ogs\u00e5 gj\u00f8re i tiden fremover.", "- Jeg er blitt intervjuet av et sveitsisk dameblad og av BBC, og en s\u00f8rkoreansk tv-stasjon sendte et team hit for \u00e5 lage reportasje om meg. De hadde aldri h\u00f8rt om en mannlig statsr\u00e5d som gikk hjemme med sitt eget barn i flere uker. Det viser at vi er ganske unike i verdenssammenheng, sier han forn\u00f8yd.", "Sommeren som snart er over, er spekket av gode og evige minner om ting han og Henriette gjorde sammen med Karla.", "- Det som er litt rart, og det har jeg tenkt mye p\u00e5 i det siste, er at jeg husker veldig lite fra min egen tidlige barndom. Det f\u00f8rste minnet jeg har er av farfar som d\u00f8de da jeg var seks. Jeg har noen bilder i hodet av hvordan det var inne i leiligheten hans, men heller ikke stort mer. Jeg husker bare bruddstykker fra da jeg var liten, har noen vage minner og f\u00f8lelser av ting som skjedde, og det er noe vemodig over dette nemlig. Fordi det livet min kone og jeg har med Karla n\u00e5, hver eneste dag som for oss inneholder noe helt nytt og eksepsjonelt i samspillet med henne, det vil ikke hun komme til \u00e5 huske noe av n\u00e5r hun blir eldre.", "Faren til Torbj\u00f8rn, Carl Magne, har st\u00e5lklar hukommelse og har sammen med mamma Ragnhild tettet mange av de hullene som bare fedre eller m\u00f8dre kan fylle.", "- Det kan jo v\u00e6re passe kleint n\u00e5r du er i ten\u00e5rene og foreldrene hyler ut om alt det festlige du gjorde da du var bitte liten, sier Torbj\u00f8rn R\u00f8e Isaksen.", "Men det er en jobb som skal gj\u00f8res det ogs\u00e5. En forpliktelse.", "N\u00e5r han lener seg tilbake og avspiller sin egen barndom, kjenner han p\u00e5 en trygg og fin oppvekst i et borettslag i Porsgrunn der alle ungene gikk p\u00e5 samme skole. Sommerferier i baksetet p\u00e5 en bil nedover i Europa. En brus til middag. Jakten p\u00e5 \u00e5 finne et hotell for natten, som ikke skulle v\u00e6re for dyrt.", "- En serie minner, som impresjonistiske malerier med noe natur i bakgrunnen. F\u00f8rst n\u00e5r jeg blir ti-elleve \u00e5r, kanskje, blir minnene mer konkrete. Og det er lenge til Karla er der, sier han.", "Torbj\u00f8rn var 13 \u00e5r og i bursdagsselskap hos en klassekamerat da det ringte p\u00e5 d\u00f8ra mens de s\u00e5 p\u00e5 \u00abTerminator 2\u00bb og spiste kake. Der sto faren, \u00abl\u00e6rer Isaksen\u00bb som han bare ble kalt helt til han gikk av som pensjonist etter 43 \u00e5r i ungdomsskolen. N\u00e5 var han helt hvit i ansiktet og fortalte at mamma var kj\u00f8rt p\u00e5 sykehus med hjerteinfarkt.", "- Hun var ikke fylt 50 enn\u00e5, og for f\u00f8rste gang i livet f\u00f8lte jeg en utrygghet, en redsel for \u00e5 miste henne, samtidig som min egen fars frykt ble s\u00e5 tydelig.", "Ragnhild R\u00f8e Isaksen, l\u00e6rer hun ogs\u00e5 \u2013 \u00abadjunkt med opprykk\u00bb som det het \u2013 kom seg m\u00f8ysommelig tilbake i halvstilling, men opplevelsen satte sitt preg p\u00e5 Torbj\u00f8rn.", "- Jeg har l\u00f8pt ned d\u00f8rene til fastlegen min med ganske trivielle plager opp gjennom \u00e5rene. Jeg har dratt p\u00e5 legevakten fordi jeg har trodd at et infarkt var p\u00e5 vei. Jeg har fryktet at jeg har hatt kreft, jeg har googlet forskjellige sykdommer, lest om symptomer og stadig bestilt nye legetimer. Jeg er litt bekymret av natur, og det kan ha blitt utl\u00f8st av det som skjedde den gang. Men dette er ikke hypokondri, det kalles helseangst, bedyrer Torbj\u00f8rn R\u00f8e Isaksen.", "Rent bortsett fra at det visstnok skal v\u00e6re en konservativ dyd \u00e5 v\u00e6re bekymret \u2013 enten det er for sykdommer, \u00f8konomien, privatlivet eller fremtiden rent generelt \u2013 f\u00f8ler Torbj\u00f8rn R\u00f8e Isaksen seg bedre n\u00e5.", "- Mye ble forandret da jeg fikk Karla. Endelig kunne jeg bekymre meg for noe annet enn mitt eget ve og vel, men det er jo slik som alle sm\u00e5barnsforeldre har det.", "Men rett skal v\u00e6re rett, og det skal det jo helst v\u00e6re n\u00e5r vi snakker om han som politisk styrer skoleverket: Torbj\u00f8rn R\u00f8e Isaksen syter ikke, han klager ikke over at det murrer litt her og kl\u00f8r litt der. I det store og hele er han mer overordnet bekymret, for \u00e5 si det s\u00e5nn.", "- Jeg er ikke pessimist, men jeg er redd for at likhetsskolen skal forvitre om vi ikke passer p\u00e5. Vi m\u00e5 for enhver pris unng\u00e5 at det skapes en permanent underklasse slik mange andre land har, og i den kampen er skolen det helt avgj\u00f8rende verkt\u00f8yet.", "I boka \u00abDen onde sirkelen\u00bb lister Torbj\u00f8rn R\u00f8e Isaksen opp de st\u00f8rste utfordringene som norsk skole st\u00e5r overfor i \u00e5rene fremover, om en skole som allerede reproduserer sosiale forskjeller og der d\u00e5rlig integrering og elever som dropper ut er et problem som gjerne g\u00e5r i arv.", "- Det fins ikke noe viktigere redskap enn skolen, sier han.", "Han er i fullt driv etter pappapermen n\u00e5, men om ettermiddagene og kveldene har han og Karla fortsatt der de slapp etter de lange og gode ukene. Snart blir familien p\u00e5 tre til fire.", "Og Torbj\u00f8rn R\u00f8e Isaksen kan v\u00e6re inne i sitt siste \u00e5r som toppolitiker.", "Ellers er det meste idyll, og fastlegen har stort sett f\u00e5tt fred."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "b97f5099e046da3ebc5df40f9a06f746fa9e4ba801951a390095bf48b8759a39"}, {"field": "createtime", "value": "2016-08-20T10:14:21.000Z"}, {"field": "description", "value": "Etter at datteren Karla ble f\u00f8dt, sluttet han gradvis \u00e5 plage fastlegen.Likevel slipper ikke angsten helt taket. Noe kan jo fortsatt v\u00e6re galt?"}, {"field": "dominantimage", "value": "http://www.adressa.no/pluss/magasin/article13203455.ece/2bw1iq/ALTERNATES/w980-default/Isaksen4shv.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/f2e0fbf4a3ec0158397f5ae49ea476db35c69e48.jpg?598456c2"}, {"field": "dominantthumbnaildimensions", "value": "300x169"}, {"field": "heading", "value": ["Det ringer inn for siste gang -adressa.no", "Evig ung og lovende", "Et riktig valg", "Alt falt p\u00e5 plass", "Bildene som er skapt", "F\u00f8lelser i kroppen", "Holder til m\u00e5l"]}, {"field": "id", "value": "f2e0fbf4a3ec0158397f5ae49ea476db35c69e48"}, {"field": "keyword", "value": ["Ukeadressa", "Portrettet", "Politikk", "H\u00f8yre"]}, {"field": "keywords", "value": "Ukeadressa,Portrettet,Politikk,H\u00f8yre"}, {"field": "kw-category", "value": ["pluss", "magasin"]}, {"field": "kw-classification", "value": "education"}, {"field": "kw-concept", "value": ["valg", "politikk", "lenge", "fars", "barn", "skole", "liv", "politisk", "politisk broiler", "ung"]}, {"field": "kw-entity", "value": ["karla", "bygd\u00f8y", "marienlyst", "anne-lise seip", "civita", "politisk", "telemark h\u00f8yre", "porsgrunn og telemark h\u00f8yre", "terminator 2", "torbj\u00f8rn og henriette", "torbj\u00f8rn r\u00f8e isaksen og karla", "the hollies", "deafheaven", "norefjell", "historien", "stortinget", "gimle", "universitetet", "sovjetistan", "utdanningsforbundet", "isaksen", "welhaven", "unge h\u00f8yre"]}, {"field": "kw-location", "value": ["europa", "pisa", "oslo", "frogner", "danmark", "minerva", "telemark", "porsgrunn"]}, {"field": "kw-pageclass", "value": "article"}, {"field": "kw-person", "value": ["friedrich hayek", "erika fatland", "carl magne", "ragnhild r\u00f8e isaksen", "john maynard keynes", "erna solberg", "r\u00f8e isaksen", "b\u00e5rd vegar solhjell", "torbj\u00f8rn r\u00f8e isaksen", "henriette ringnes", "trond giske", "geir gulliksen", "snorre valen"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13203455.ece/2bw1iq/ALTERNATES/w980-default/Isaksen4shv.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Det ringer inn for siste gang"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/08/20/Det-ringer-inn-for-siste-gang-13203462.ece"}, {"field": "pageclass", "value": ["article"]}, {"field": "publishtime", "value": "2016-08-20T11:06:08.000Z"}, {"field": "recs-articleid", "value": "13203462"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-08-20T11:06:08.000Z"}, {"field": "recs-rawtitle", "value": "Det ringer inn for siste gang -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Etter at datteren Karla ble f\u00f8dt, sluttet han gradvis \u00e5 plage fastlegen.Likevel slipper ikke angsten helt taket. Noe kan jo fortsatt v\u00e6re galt?"}, {"field": "thumbnail", "value": "http://content-thumbnail.cxpublic.com/content/thumbnail200x150/f2e0fbf4a3ec0158397f5ae49ea476db35c69e48.jpg?598456c2"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-04T11:13:06.000Z"}, {"field": "title", "value": "- Jeg er selve definisjonen p\u00e5 en politisk broiler"}, {"field": "url", "value": "http://www.adressa.no/pluss/magasin/2016/08/20/Det-ringer-inn-for-siste-gang-13203462.ece"}, {"field": "urlhash", "value": "f2e0fbf4a3ec0158397f5ae49ea476db35c69e48"}], "score": 0.4549184, "siteId": "9222270286501375973", "id": "f2e0fbf4a3ec0158397f5ae49ea476db35c69e48"}

