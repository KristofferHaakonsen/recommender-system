{"fields": [{"field": "modifiedtime", "type": "time", "value": "2015-11-04T10:49:09.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Hilde Opoku", "Ukeadressa", "Portrettet"]}, {"field": "author", "value": "hilde \u00f8stmoe"}, {"field": "body", "value": ["Saken oppdateres.", "Det der med dronning er alts\u00e5 ingen sp\u00f8k. Men det er heller ikke kampen for varaordf\u00f8rervervet i h\u00f8stens valg. Hilde Opoku er ikke skuggeredd.", "\u2013 N\u00e5r en st\u00e5r \u00f8verst p\u00e5 lista og har ambisjoner om \u00e5 bli tredje st\u00f8rste parti i Trondheim, er det bare \u00e5 brette opp ermene og ta konsekvensen av det, sier hun. Frontfigur og talsperson for Milj\u00f8partiet De Gr\u00f8nne nasjonalt. Varaordf\u00f8rerkandidat lokalt. Norgesmester i langdistanseforhold. Avhopper fra SV. Dronning-emne i Afrika.", "\u2013 Jeg tror nok ikke moren og faren min hadde sett for seg dette, sier Hilde.", "Og da mener hun kandidaturet for varaordf\u00f8rer.", "Hun st\u00e5r med rumpa opp og gr\u00f8nne fingre langt nedi ugraset n\u00e5r vi har rotet oss forbi trikkestopp Vestmarka, videre helt opp haugen og inn p\u00e5 g\u00e5rdsplassen til den gr\u00f8nnes hvite hus p\u00e5 Ugla. Dette er det egentlige livet, \u00e5 dyrke urter, grave i jorda. Men det har blitt pent lite tid til det i \u00e5r. I \u00e5r har det v\u00e6rt \u00e5 bygge opp et nasjonalt parti, nesten fra bunnen av. Det har v\u00e6rt pendling mellom bystyrem\u00f8ter i Trondheim og sentralstyrem\u00f8ter i Oslo. Og reiser til kommunale kriker og kroker over hele landet. I \u00e5r har det v\u00e6rt politikken. Det ser ut til \u00e5 svare seg, i hvert fall i Trondheim. 8,7 prosent p\u00e5 siste meningsm\u00e5ling. Det lover godt for h\u00f8sten.", "Og h\u00e5pet er jo lysegr\u00f8nt.", "\u2013 Trondheim er jo en by som p\u00e5 mange m\u00e5ter kan kalle seg gr\u00f8nn, men vi i MDG kan f\u00e5 til mer n\u00e5r vi blir mer synlige, sier hun. Og blir de store nok, setter hun seg gjerne i ordf\u00f8rerstolen n\u00e5r Rita er bortreist, skal hun fortelle etter at vi har g\u00e5tt inn i huset for \u00e5 grave, ikke etter mer skvallerk\u00e5l, men hennes egen historie.", "For det var aldri innlysende. Selv om hun har v\u00e6rt opptatt av urettferdigheten i verden fra barnsben av. Hun var altfor stille. Altfor sjenert. Men likevel.", "\u2013 Selv om jeg har v\u00e6rt den stille jenta, har jeg jo f\u00e5tt h\u00f8re det: \u00abDu skulle v\u00e6rt politiker, du!\u00bb N\u00e5r de andre var ute og rutsja, s\u00e5 gikk jeg inn for \u00e5 se Dagsrevyen. S\u00e5 noe har nok v\u00e6rt der fra starten av. Jeg hadde Hanna Kvanmo som idol. Det er vel ikke helt vanlig for en unge i barneskolealder. Haha!", "Hun flirer godt av lille Hildes noe usedvanlige idoldyrking. Men innr\u00f8mmer i neste sekund at hun vurderte om hun likte l\u00e6rerne eller ikke, ut fra hvor hun trodde de sto politisk. Ganske bevisst alts\u00e5. Likevel tok det lang tid f\u00f8r hun ble aktivt politisk engasjert.", "\u2013 Det var nok fordi det ikke var noen plass \u00e5 g\u00e5 med engasjementet. Og jeg var veldig sje-nert.", "Bestemorhuset. Indianerskogen. Myra, som fikk overleve. Det var barndommen den gangen det nesten ikke var hus her, og en halvvoksen skog var full av indianere. Men ikke Hilde.", "\u2013 Nei. Jeg var hun som s\u00e5 p\u00e5, den stille jenta bakerst i klassen som ikke gjorde s\u00e5 mye ut av seg.", "Det kommer n\u00f8ytralt konstaterende der hun st\u00e5r i stuevinduet og ser utover barndommens rike. Med besteforeldrene, s\u00f8skenbarn nedi bakken, tanter og onkler og kjente i hvert et hus.", "\u2013 Vi sprang med lapper for de voksne. \u00abKjem p\u00e5 kaffe om en times tid.\u00bb Vi var budb\u00e6rere av den tidens tekstmeldinger!", "Hun smiler seg tilbake til sin egen Bakkebygrend, der m\u00f8drene sydde kl\u00e6r og bakte boller og ungene sprang ut og inn av d\u00f8rene og fikk mat der det passet. Det er gode minner \u00e5 hvile tankene i.", "Det er nok av utfordringer som skal komme.", "Bakkebygrenda har vokst til et stort byggefelt, og den lille jenta er blitt voksen og ansvarsfull. N\u00e5 bor hun selv i huset til besteforeldrene.", "\u2013 B\u00e5de bestemor og bestefar har formet meg mye, han var akademisk av seg og politisk engasjert, og hun var praktiker og kreativ. Det var et eventyr \u00e5 v\u00e6re med bestemor. Hun tok med ungene p\u00e5 alt, dyrking i hagen, matlaging, snekring og h\u00e5ndarbeid \u2013hun fikset det utroligste! Hun var bestemor for hele grenda!", "Man h\u00f8ster som man s\u00e5r. Bestemor Reidun ogs\u00e5. Da hun fikk et kraftig hjerneslag som f\u00f8rte til at hun mistet spr\u00e5ket, tok Hilde et valg. Tidlig i 20-\u00e5rene flyttet hun fra midtby og studentliv og tok trikken tilbake til Ugla.", "\u2013 Det var ikke et enkelt valg. Men hun var i slutten av 60-\u00e5rene da hun fikk slag. Bestefar hadde amputert begge beina og fikk ikke hjulpet til som han ville. Det var vanskelig for meg \u00e5 se henne p\u00e5 institusjon, forteller Hilde. Da hun giftet seg og fikk familie, valgte de \u00e5 kj\u00f8pe huset og laget en sokkelleilighet s\u00e5 bestemoren kunne bo hjemme.", "Det ble starten p\u00e5 et langt samboerskap mellom flere generasjoner.", "\u2013 Vi bodde sammen i ti \u00e5r. Ungene mine har vokst opp i fanget p\u00e5 en oldemor som ikke snakket. Men som de selv sier, hun var den personen som skj\u00f8nte dem best .", "Det sier noe om n\u00e6rv\u00e6r. Og det var fine \u00e5r. Men t\u00f8ffe.", "\u2013 Jeg har gjort noen valg som de fleste ikke gj\u00f8r. Og jeg skulle gjerne ha sett at flere kunne gj\u00f8re det uten \u00e5 slite seg helt ut. Vi trenger mer fleksible omsorgsl\u00f8sninger. For \u00e5 ha to sm\u00e5 unger som skal leveres p\u00e5 trening og f\u00f8lges opp og samtidig v\u00e6re den sosiale kontakten til en som sitter og venter p\u00e5 deg hele dagen. Det er ikke bra for noen.", "\u2013 Ble du utslitt?", "\u2013 Jeg fikk et barn med ekstra omsorgsbehov. S\u00e5 til sammen ble det nok. Men i dag g\u00e5r det fint, sier Hilde og viser fram bilder av to nydelige jenter som n\u00e5 har rukket \u00e5 bli 18 og 15 \u00e5r.", "Om noen lurer p\u00e5 om Hilde var alene med ansvaret for disse to sm\u00e5 ungene i denne perioden, s\u00e5 tar de feil. Og har helt rett.", "For visst er fru Opoku godt gift og har v\u00e6rt det i snart 20 \u00e5r, men mannen bor temmelig langt unna. S\u00e5 langt unna at hun m\u00f8ter ham fire\u2013seks ganger i \u00e5ret.", "Kanskje var bestefarens internasjonale engasjement en medvirkende \u00e5rsak til at Hilde fant seg en mann fra fjernere himmelstr\u00f8k. Bestefar var fange nummer to p\u00e5 Falstad under krigen og hjalp mange krigsfanger fra Jugoslavia med \u00e5 r\u00f8mme. Etter krigen opprettholdt han b\u00e5de sitt sosiale engasjement og samarbeidet med Jugoslavia.", "\u2013 Det var et veldig internasjonalt hjem. Mamma ordnet det praktiske, og bestefar ba hjem busslaster med folk som kom og ville se hvor hvor slektningene deres kom fra. I flere perioder hadde vi stipendiater boende hjemme hos oss som utvekslingselever, forteller Hilde. S\u00e5 kanskje var det ikke s\u00e5 merkelig at hun fant seg en kj\u00e6reste med r\u00f8tter langt unna indianerskogen p\u00e5 Ugla.", "\u2013 Jeg synes det er interessant med andre perspektiver og andre kulturer. S\u00e5 vi fant sammen, giftet oss og s\u00e5 ble det barn, forteller Hilde.", "Riktig s\u00e5 fort gikk det dog ikke. De m\u00f8ttes p\u00e5 statsvitenskap p\u00e5 Dragvoll. Paul var p\u00e5 utveksling fra et universitet i Ghana. Han var undervisningsassistent i ei gruppe hvor det var en student som kverulerte veldig. S\u00e5pass at han la merke til det.", "\u2013 Jeg hadde en del kritiske sp\u00f8rsm\u00e5l. Og det likte han. Ha ha!", "Og s\u00e5 giftet de seg.", "\u2013 Kanskje jeg skal finne albumet. Vent litt ...", "Det tar ikke mer enn et par minutter f\u00f8r hun er tilbake med en ryddig bunke album.", "\u2013 Har du et s\u00e5nt system p\u00e5 ...", "\u2013 Hele livet mitt! Ja!", "Hun slipper ut en liten latter, som om hun er litt flau over sin egen orden. Men sannelig har hun mye \u00e5 holde orden p\u00e5. Her er det bryllup. B\u00e5de her og der. Familier. B\u00e5de her og der. Og hvilken familie hun har giftet seg inn i. Sannelig kunne Hilde fra Ugla endt opp som en konges make i Ghana. Dersom Paul hadde villet. Og hun hadde villet. Dersom ting hadde v\u00e6rt annerledes.", "1996. Hilde og Paul er nygifte og lykkelige. Bryllupsreisen g\u00e5r selvsagt til Ghana. Alle malariamedisiner og vaksiner er tatt. Men det er \u00e9n ting de ikke vet. Hilde er gravid. Og malariamedisin virker ikke p\u00e5 gravide.", "\u2013 Jeg ble skikkelig d\u00e5rlig. Jeg husker det nesten som en film, jeg l\u00e5 p\u00e5 sykehuset der nede med h\u00f8y feber da de kom inn og ga meg en spr\u00f8yte. Og jeg s\u00e5 den var ferdig opptrukket, og jeg visste at det ikke var greit, men var s\u00e5 d\u00e5rlig at jeg ikke klarte \u00e5 si fra.", "Det skulle vise seg \u00e5 bli fatalt. Hilde hadde maks uflaks. Hun ble smittet av hepatitt b, men visste det ikke. Enn\u00e5. Da hun fant det ut, var det p\u00e5 det mest dramatiske vis.", "Seks m\u00e5neder gikk det f\u00f8r hun ble akutt syk. S\u00e5 syk at det bar rett til St. Olavs, med hele familien ringside ved sykesenga i tilfelle hun ikke skulle v\u00e5kne igjen. Det gikk bra. Men datteren ble tatt med keisersnitt, tre m\u00e5neder for tidlig. Det ble starten p\u00e5 en lang kamp og mye trening for \u00e5 kompensere for utfordringene. Det gikk mange \u00e5r f\u00f8r legene anerkjente realiteten .", "\u2013 Jeg kjenner baksiden av medaljen i velferdsstaten, og der er det mye nyttig for en politiker. Derfor har jeg ogs\u00e5 klart \u00e5 hjelpe mange i systemet, konstaterer Hilde helt n\u00f8ytralt. Men hun m\u00e5 medgi at det har v\u00e6rt noen tunge \u00e5r.", "\u2013 Det har v\u00e6rt heftig. Det har preget oss. Men s\u00e5nn er vel livet.", "Og selv om foreldrene og broren har stilt som barnevakt p\u00e5 de mange politikerkveldene, har hun stort sett v\u00e6rt alene om det. Bestemoren, d\u00f8trene, kampen, oppdragelsen.", "S\u00e5 hva skjedde med Paul? Paul tok doktor-avhandling, underviste en stund p\u00e5 Dragvoll, var familiefar. Ektemann. Men valgte s\u00e5 \u00e5 vende hjem.", "\u2013 Han var s\u00e6rdeles flink til det han holdt p\u00e5 med, men det var likevel vanskelig \u00e5 f\u00e5 seg fast jobb. Han kom til Norge for \u00e5 l\u00e6re, fordi han \u00f8nsket \u00e5 gj\u00f8re en innsats for landet sitt. Da han fikk en god jobb der nede og fikk gj\u00f8re det han dr\u00f8mte om, var det bedre for alle. I dag er han en viktig premissleverand\u00f8r for samfunnsutviklingen i Ghana.", "\u2013 Men dere er fremdeles gift?", "\u2013 Ja, vi er det. Haha! Det hadde sikkert g\u00e5tt an \u00e5 organisere seg p\u00e5 andre m\u00e5ter enn det vi har gjort. Men vi har jo et utrolig spennende liv!", "Et ganske uvanlig familieliv, det m\u00e5 hun medgi. Det er langt mellom Ugla og Accra. Nesten 850 mil. Men, som hun sier, de har funnet en form p\u00e5 det. Oppdratt to unger i to kulturer. Og n\u00e5r dette leses, er b\u00e5de Hilde og jentene i Ghana. Det er yngstejentas tur til \u00e5 konfirmeres.", "\u2013 Konfirmasjonen skal v\u00e6re i Accra, der Paul bor og jobber. Han er jo en del av en global middelklasse, som lever omtrent som i en hvilken som helst annen by. Men familien hans fra familielandsbyen, 35 mil unna, holder fremdeles tradisjonelle ritualer i hevd", "n\u00e5r noe viktig skal skje. Det er ganske spektakul\u00e6rt.", "Hun finner fram et nytt album i bunken.", "\u2013 Her ser du danserne. Selv om de fleste i Pauls etniske gruppe akan er kristne, holder de p\u00e5 kulturen sin. De som kommer fra palasset som familien tilh\u00f8rer, bringer trommer og dans fra sin tradisjonelle religion n\u00e5r et sentralt klanmedlem skal innvies i et viktig rituale, som en konfirmasjon. M\u00e5let er \u00e5 vise omverdenen at hun er en av oss \u2013 ashanti-prinsessen \u2013 og at de st\u00e5r opp for deg.", "\u2013 Eh ... Prinsessen? Palasset?!", "\u2013 Ja. \u00abThe palace\u00bb er egentlig et kongesystem, med en konge p\u00e5 toppen og et hierarki helt ned til landsbyen. Pauls familie har innflytelse p\u00e5 et omr\u00e5de omtrent p\u00e5 st\u00f8rrelse med osloregionen. De er p\u00e5 det andre niv\u00e5et i det rojale hierarkiet, forklarer hun.", "Og s\u00e5 kommer det.", "\u2013 Paul ble spurt om \u00e5 ta over som konge, men han valgte \u00e5 si nei.", "\u2013 Kongsemne! Du har gjort et kupp!", "\u2013 Haha! Jeg er ikke s\u00e5 sikker p\u00e5 det.", "Selvf\u00f8lgelig. Hun tar dette like n\u00f8ktern som alt annet.", "\u2013 Paul dro tilbake for \u00e5 bruke utdannelsen sin. Han er leder for Ghana Institute of Linguistics and Languages i dag, i et land med 65 spr\u00e5k..", "Ingen konge til ektemann alts\u00e5. De valgte annerledes begge to. Og i disse dager er de samlet der nede, hele den afrikanske storfamilien. Og her dukker det opp en liten akillesh\u00e6l i den milj\u00f8bevisste Hilde Opokus liv. For mens hun i siste \u00e5rets pendlertilv\u00e6relse mellom Trondheim og Oslo tar toget s\u00e5 mye hun bare kan, bidrar fire \u00e5rlige flyturer til Ghana til en stygg forurensning av hennes personlige milj\u00f8regnskap. Hun forsvarer det med at hun ellers har et ekstremt lavt forbruk, ingen bil. Og med prosjektet hun har utviklet sammen med familien og By\u00e5sen skole fra tiden da d\u00f8trene gikk der: et gr\u00f8nt samarbeid med en skole i Ghana.", "\u2013 N\u00e5 er gr\u00f8nt flagg innf\u00f8rt p\u00e5 flere skoler, og vi har f\u00e5tt konsesjon til \u00e5 drive eco-schools som det heter, som et nasjonalt prosjekt, sier Hilde, som dermed kan \u00abgj\u00f8re bot\u00bb for sine mange flyreiser.", "Og hun klarer jo uansett ikke \u00e5 sitte rolig p\u00e5 en stol.", "\u2013 Jeg er aldri i Ghana uten at vi tar et skritt videre i prosjektet. Jeg har hatt noen disku-sjoner med meg selv og andre om disse reisene \u2013men ender alltid opp med at jentene m\u00e5 f\u00e5 lov \u00e5 kjenne familien sin. Men jeg har et veldig bevisst forhold til det, ungene mine har for eksempel aldri v\u00e6rt i Syden, forsvarer hun seg.", "Har det v\u00e6rt en r\u00f8d tr\u00e5d gjennom Hildes liv, bortsett fra hennes utallige strikkeprosjekt, s\u00e5 er det friluftsliv, milj\u00f8engasjement og internasjonal solidaritet.", "\u2013 Omsorg har vel ogs\u00e5 v\u00e6rt en r\u00f8d tr\u00e5d?", "\u2013 Gr\u00f8nn!", "Hun humrer, klarer ikke dy seg. S\u00e5nn har det slett ikke alltid v\u00e6rt. Det var ikke f\u00f8r hun ble student at Hilde \u00e5pnet munnen i diskusjoner. Men da var hun i gang. Aktiv i milj\u00f8bevegelsen. Framtiden i v\u00e5re hender. Studentlivet for \u00f8vrig.", "Og s\u00e5, i 2003, ville SV ha henne inn p\u00e5 lista. Hun gikk med p\u00e5 en plass langt nede, p\u00e5 femtendeplass som vara. Det \u00e5ret kom SV inn med 15 stykker i bystyret.", "\u2013 Jeg er nok en \u00ablate bloomer\u00bb ...!", "Siden har hun v\u00e6rt i politikken, selv om hun har skiftet parti. \u00abSV-topp tar bittert oppgj\u00f8r\u00bb, var \u00e9n av flere overskrifter i Adresseavisen i 2010. Uenighet innen oppvekstfeltet var en sterkt medvirkende \u00e5rsak til at hun meldte overgang til De Gr\u00f8nne.", "\u2013 Jeg har alltid v\u00e6rt opptatt av milj\u00f8, oppvekst og skole, og SV var det tydeligste partiet da. Senere har b\u00e5de partiet og jeg forandret oss. S\u00e6rlig institusjonaliseringen av oppveksten og omsorgen ble vanskelig \u00e5 forsvare, er alt hun vil si om saken i dag.", "Og s\u00e5 ble det De Gr\u00f8nne. Og n\u00e5 er det i ferd med \u00e5 ta av. Det har v\u00e6rt temmelig travelt. Siste frihelg p\u00e5st\u00e5s \u00e5 ha v\u00e6rt i april. Men n\u00e5 er pendler\u00e5ret tilbakelagt. Det er p\u00e5 tide \u00e5 ta en titt p\u00e5 framtida.", "Et liv som dronning er helt klart uaktuelt. Og selv om tanken om \u00e5 flytte til Ghana ikke er lagt helt d\u00f8d, er den ikke n\u00e6rliggende. N\u00e5 er det utvilsomt et liv som gr\u00f8nn heltidspolitiker i Trondheim som gjelder. Milj\u00f8dronningen kan innta plassen.", "Hvis velgerne vil."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "263544aaca595a826222ce6ee756d0eacf0f440f6c54df69547dd3f4552f2c1d"}, {"field": "createtime", "value": "2015-12-05T19:51:21.000Z"}, {"field": "description", "value": "Hun kunne sittet p\u00e5 en trone i Ghana. Men synes at en varakrakk p\u00e5 ordf\u00f8rerkontoret i Trondheim er et helt greit alternativ."}, {"field": "dominantimage", "value": "http://www.adressa.no/pluss/article11271471.ece/e4x4h6/ALTERNATES/w980-default/DENNE%20opokubryllupkrone.JPG"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/ebd100d4789bad508b740f7bd12b4ed08ac9fb1e.jpg?598cce99"}, {"field": "dominantthumbnaildimensions", "value": "300x169"}, {"field": "heading", "value": ["Milj\u00f8dronningen -adressa.no", "Gr\u00f8nn glede", "Barna i Bakkebygrenda", "Ansvaret", "Hilde og Paul", "Malariamyggens forbannelse", "Det er langt mellom Ugla og Accra", "Kongsemnet", "Tr\u00e5den i det hele"]}, {"field": "id", "value": "ebd100d4789bad508b740f7bd12b4ed08ac9fb1e"}, {"field": "keyword", "value": ["Hilde Opoku", "Ukeadressa", "Portrettet"]}, {"field": "keywords", "value": "Hilde Opoku,Ukeadressa,Portrettet"}, {"field": "kw-category", "value": ["pluss", "magasin"]}, {"field": "kw-classification", "value": "law-government-and-politics"}, {"field": "kw-concept", "value": ["gift", "unge", "familie", "jenta", "hus", "medvirkende \u00e5rsak", "dag", "bo hjemme", "fant", "gr\u00f8nn", "valg", "r\u00f8d tr\u00e5d", "sm\u00e5 unger", "politisk engasjert", "bestemor", "liv", "unna", "stille jenta"]}, {"field": "kw-entity", "value": ["jugoslavia", "st. olavs", "de gr\u00f8nne", "by\u00e5sen", "languages", "milj\u00f8partiet de gr\u00f8nne", "myra", "dragvoll", "ghana institute", "vestmarka", "hilde og paul", "syden", "reidun", "trondheim og oslo", "ugla", "rita", "bakkebygrend", "v. dronning", "dagsrevyen", "adresseavisen", "ugla og accra", "falstad", "paul", "ghana institute of linguistics"]}, {"field": "kw-location", "value": ["afrika", "trondheim", "oslo", "norge", "accra", "ghana"]}, {"field": "kw-pageclass", "value": "article"}, {"field": "kw-person", "value": ["hilde opoku", "hanna kvanmo"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/article11271471.ece/e4x4h6/ALTERNATES/w980-default/DENNE%20opokubryllupkrone.JPG"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Milj\u00f8dronningen"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2015/07/03/Milj%C3%B8dronningen-11271475.ece"}, {"field": "pageclass", "value": ["article"]}, {"field": "publishtime", "value": "2015-07-03T18:16:29.000Z"}, {"field": "recs-articleid", "value": "11271475"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2015-07-03T18:16:29.000Z"}, {"field": "recs-rawtitle", "value": "Milj\u00f8dronningen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Hun kunne sittet p\u00e5 en trone i Ghana. Men synes at en varakrakk p\u00e5 ordf\u00f8rerkontoret i Trondheim er et helt greit alternativ."}, {"field": "thumbnail", "value": "http://content-thumbnail.cxpublic.com/content/thumbnail200x150/ebd100d4789bad508b740f7bd12b4ed08ac9fb1e.jpg?598cce99"}, {"field": "thumbnailfullheightdimensions", "value": "200x3377"}, {"field": "timestamp", "value": "2017-08-10T21:22:33.000Z"}, {"field": "title", "value": "Hun valgte varakrakk i Trondheim fremfor dronningtrone i Ghana"}, {"field": "url", "value": "http://www.adressa.no/pluss/magasin/2015/07/03/Milj%c3%b8dronningen-11271475.ece"}, {"field": "urlhash", "value": "ebd100d4789bad508b740f7bd12b4ed08ac9fb1e"}], "score": 0.57161254, "siteId": "9222270286501375973", "id": "ebd100d4789bad508b740f7bd12b4ed08ac9fb1e"}

