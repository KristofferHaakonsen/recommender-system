{"fields": [{"field": "modifiedtime", "type": "time", "value": "2012-04-24T12:35:01.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "DYP SORG fungerer ofte p\u00e5 den m\u00e5ten. - Man mister p\u00e5 en m\u00e5te kontroll over sine egne f\u00f8lelser. Man tenker at n\u00e5 holder det p\u00e5 \u00e5 t\u00f8rne for meg. Men s\u00e5 skjer ikke det. Eller et annet menneske griper fatt i deg, f\u00e5r deg med ut p\u00e5 tur eller p\u00e5 trimmen. Det er ikke riktig n\u00e5r det sies at dagens mennesker ikke bryr seg. De gj\u00f8r det. Det har jeg og barna f\u00e5tt mange varmende eksempler p\u00e5, sier Vigdis Moe Skarstein.", "Hun var sykmeldt i godt og vel tre m\u00e5neder. Halvannen m\u00e5ned etter at \u00d8yvin Skarstein gikk bort, var hun tilbake i stillingen som universitetsdirekt\u00f8r ved NTNU. Jobben har v\u00e6rt god \u00e5 ha. - Dagene f\u00e5r sin egen struktur og dynamikk p\u00e5 den m\u00e5ten. Det sies mye om m\u00f8ter, men de har sine spilleregler som i slike tilfeller er gode \u00e5 holde tak i, sier hun.", "M\u00e5 v\u00e6re seg selv", "Like f\u00f8r jul ble hun oppnevnt til ny leder for Norsk Kulturr\u00e5d de neste fire \u00e5r. Hun var ikke sikker da kulturminister Ellen Horn ringte, var ikke sikker p\u00e5 om hun enn\u00e5 hadde overskudd til \u00e5 overta et s\u00e5 viktig verv.", "- Statsr\u00e5den kjente livssituasjonen min, og mente at kanskje hadde jeg litt godt av det. Dessuten husket jeg \u00d8yvin's ord: Du m\u00e5 ikke slutte \u00e5 v\u00e6re deg sj\u00f8l, Vigdis. Og kultur og kulturformidling - det har jeg v\u00e6rt opptatt av det meste av mitt liv. Det er en m\u00e5te \u00e5 komme tilbake p\u00e5, dette ogs\u00e5. Dessuten er jeg av natur nysgjerrig, s\u00e5 n\u00e5 gleder jeg meg", "Siden hun var bare 18 \u00e5r gammel og m\u00f8tte \u00d8yvin i skoleg\u00e5rden hjemme i Mo i Rana, har det v\u00e6rt de to. Senere flyttet de begge to til Trondheim. Han studerte fysikk ved NTH og ble med \u00e5rene professor. Hun tok bibliotekarutdannelse. De giftet i 1968, og etter hvert fikk de to barn. Hun ser det tydelig, hvordan ogs\u00e5 hennes yrkesliv har v\u00e6rt tett vevd inn i hans, og omvendt. Da hun ble leder for universitetsbiblioteket og senere direkt\u00f8r for hele i universitetet, kom de n\u00e6rmere hverandre ogs\u00e5 rent fysisk. Fra vinduet kunne hun se ham komme over \u00abcampusen\u00bb p\u00e5 Gl\u00f8shaugen, slik at de kunne spasere hjem de dagene de hadde avtalt det. N\u00e5 strever hun, slik mange som har mistet sine kj\u00e6re, med tomheten etterp\u00e5.", "Mistanken v\u00e5knet", "For begge var livet fylt av hardt arbeid, men ogs\u00e5 av alt det som var positivt og byggende inntil hun for snart ett \u00e5r siden fattet mistanke om at ektemannen var alvorlig syk. Han hadde hatt de samme symptomene for to og et halvt \u00e5r siden, men da fikk han en s\u00e5kalt ufarlig diagnose. Det var ikke noe som feilte ham, ble det fastsl\u00e5tt.", "Denne gang var det langt st\u00f8rre alvor. Legene hadde funnet en svulst i magen med spredning til levra. - Vi fikk beskjed om at det var uhelbredelig, men at det kanskje kunne holdes i sjakk med cellegift. - Den dagen glemmer jeg aldri, ogs\u00e5 fordi svarene var s\u00e5 uklare. Men \u00d8yvin ville ha klart svar: Hvor lenge hadde han igjen \u00e5 leve? Gjennom vitenskapsmannens indirekte m\u00e5te \u00e5 sp\u00f8rre p\u00e5, fant han ut at han i beste fall hadde fem \u00e5r igjen. Det var det vi klamret oss til.", "Unnvikende svar", "Men s\u00e5 fant legene ytterligere spredning. Svarene var fortsatt veldig unnvikende. Kanskje hadde han fra et halvt til ett \u00e5r igjen \u00e5 leve. - Fra fem \u00e5r til kanskje et halvt \u00e5r, alt i l\u00f8pet av \u00e9n uke. Det var t\u00f8ft. Men \u00d8yvin var etter sin natur stadig optimist. Med adekvat behandling m\u00e5 det kunne \u00f8kes til to \u00e5r, mente han.", "S\u00e5 ble det alts\u00e5 bare fire m\u00e5neder, sier Vigdis Moe Skarstein.", "Som mange andre opplevde ogs\u00e5 hun og mannen at svarene ble svevende. - Nei, det er det kirurgen som kan svare p\u00e5, sa indremedisiner. Nei, det m\u00e5 dere sp\u00f8rre kreftavdelingen om, sa de p\u00e5 kirurgisk.", "- Ansvarsfraskrivelse?", "- Nei, det er for sterkt et ord. Jeg tror det er mer snakk om revirer, at man er redd for \u00e5 tr\u00e5 over i en annen fagkrets. \u00d8yvin syntes ogs\u00e5 det var litt merkelig, at man ikke setter sammen eksperter i team, slik man ofte gj\u00f8r i andre sammenhenger. Da ville han f\u00e5tt et helhetlig svar innenfor et konsept som setter pasienten i sentrum. Det snakket vi om.", "En tung jul", "Avdelingen for lindrende medisin fremhever hun som n\u00e6rmest forbilledlig. - \u00d8yvin fikk d\u00f8 hjemme. De var betryggende n\u00e6r oss til \u00e5 kunne yte assistanse om det trengtes, men holdt seg diskret unna n\u00e5r de skj\u00f8nte at det var det vi \u00f8nsket, sier Vigdis Moe Skarstein.", "De har hatt en tung jul, - hun, Marte og H\u00e5vard. - Det er godt at vi er tre om \u00e5 dele sorgen. \u00abVi er bare i det, sier H\u00e5vard. Det er et godt uttrykk for en situasjon spr\u00e5ket ikke alltid har ord for. \u00d8yvin lever i oss. Vi m\u00e5 ha han med oss, ogs\u00e5 i de sm\u00e5 tingene som minner om ham hele tiden. Slik blir det som er vondt, ogs\u00e5 godt. Men jeg kan ikke bare klamre meg til barna p\u00e5 den m\u00e5ten. De har ektefelle og kj\u00e6reste og skal videre i livet. Men vi har gr\u00e5tt og ledd mye sammen denne julen.", "Siste turen til hytta", "T\u00e5rer, smil og litt latter er det ogs\u00e5 her vi sitter ved kaf\u00e9bordet i Olavshallen og Vigdis Moe Skarstein forteller om de siste ukene mens de gikk og leides p\u00e5 kveldsturene mens han klarte det stadig d\u00e5rligere, eller den siste turen til hytta i Ogndalen, bare tolv dager f\u00f8r han d\u00f8de, hvordan de rodde ham over Mokkavatnet slik at han kunne sitte en liten stund i en stol nede ved vannet og ta farvel med det hele - hytta, naturen, alle de gode turminnene.", "- Han hadde et voldsomt behov for \u00e5 snakke om alt det gode vi hadde hatt sammen. P\u00e5 fire m\u00e5neder f\u00e5r man sagt mye til hverandre - ogs\u00e5 adj\u00f8 - uten at det er det ordet man bruker. Men samtidig er det fryktelig kort tid. Det gikk s\u00e5 fort. Det har v\u00e6rt som en vond dr\u00f8m siden januar.", "Omtanke p\u00e5 jobben", "- Hvordan er det \u00e5 komme tilbake til jobb? Alle vet at sjefen skal vise omsorg, men hva slags omsorg f\u00e5r hun eller han n\u00e5r det trengs?", "- Jeg har f\u00e5tt veldig mye omtanke p\u00e5 jobben. Men jeg merket i begynnelsen at noen var litt sjenerte, visste ikke helt hvordan de skulle takle situasjonen. Jeg har valgt \u00e5 v\u00e6re \u00e5pen. Da bygger man ogs\u00e5 ned sjenansen. Jeg har sagt at dere hjelper meg best ved \u00e5 gi meg mest mulig normale dager.", "Slik sett er jeg privilegert midt oppe i det hele. Vi har alltid hatt et tett familieliv. Jeg har mange gode venner, og jeg har jobben. Man m\u00e5 - for \u00e5 si det slik - glemme seg bort noen stunder for overhode \u00e5 klare seg, og jeg syns jeg har mer kontroll over meg sj\u00f8l n\u00e5r jeg er i arbeid. For avstanden mellom det \u00e5 greie seg og ikke greie seg er kort. Det skal ikke mye til, et i utgangspunktet velment klapp p\u00e5 skulderen, s\u00e5 bikker det over i sterke f\u00f8lelser. Derfor setter jeg mest pris p\u00e5 at m\u00f8ter er slik m\u00f8ter skal v\u00e6re med sin faste timeplan og omgangstone.", "\u00abR\u00f8mme\u00bb til jobben", "- Lett \u00ab\u00e5 bli over\u00bb p\u00e5 jobben?", "- Det er det n\u00e5r man vet at hjemme venter et tomt hus. Jeg har f\u00e5tt noen advarsler om det. Man kan ikke bare \u00abr\u00f8mme\u00bb til jobben. Jeg trenger ogs\u00e5 noen stunder for \u00e5 v\u00e6re helt alene med tankene sine.", "Vigdis Moe Skarstein sier at hun ogs\u00e5 har f\u00e5tt noen kommentarer p\u00e5 om hun fortsatt greier den store jobben.", "- Hva svarer du da?", "- At den jobben jeg har er en del av meg, og en del av det \u00d8yvin og jeg hadde sammen. Samtidig ligger det for alle en trygghet i det man kjenner fra f\u00f8r.", "Kulturminister?", "Vigdis Moe Skarstein har hatt mange politiske verv, bl. a. som styreleder ved Ringve, styremedlem i UNESCO, nestleder i NRK-styret og nestleder i Ytringsfrihetskommisjonen. Men de aller fleste kvittet hun seg med da hun ble universitetsdirekt\u00f8r og senere da mannen ble syk.", "- Var det derfor du takket nei til \u00e5 bli kulturminister hos Jens Stoltenberg?", "I l\u00f8pet av et sekund er det slutt p\u00e5 all \u00e5penhet: - Det er et sp\u00f8rsm\u00e5l jeg ikke kommenterer, sier Vigdis Moe Skarstein. Derimot vil hun gjerne reflektere litt over hvorfor det alltid er kvinner som sp\u00f8r seg selv om de har for mange verv til en hver tid. - Menn gj\u00f8r tilsynelatende ikke det. Det er vi kvinner som p\u00e5 en m\u00e5te m\u00e5 forsvare oss i slike tilfeller, sier hun.", "Hun er \u00e5pen og nysgjerrig nok, s\u00e6rlig p\u00e5 det som r\u00f8rer seg p\u00e5 kultursektoren, til \u00e5 ta en utfordring som dette, \u00e5 etterf\u00f8lge Jon Bing som leder av Kulturr\u00e5det. Hun har enn\u00e5 ikke i detalj satt seg inn r\u00e5dets arbeidsomr\u00e5der, bortsett fra at hun vet at det forvalter store midler, har overtatt en del oppgaver for Kulturdepartementet og at det forvalter den viktige innkj\u00f8psordningen for litteratur. Den kjenner hun fra de ni \u00e5rene hun satt i det r\u00e5dgivende utvalget til Statens Bibliotektilsyn. Det gjorde ogs\u00e5 vurderinger for innkj\u00f8psordningen.", "Fra flere felter kan hun mye prioriteringer p\u00e5 kultursektoren. - Det fascinerende er mangfoldet. Derfor vet jeg ogs\u00e5 at \u00e5 prioritere innenfor kulturlivet, er alltid \u00e5 sette gode ting opp mot hverandre. Men i det ligger det ogs\u00e5 en utfordring, sier Vigdis Moe Skarstein."]}, {"field": "category0", "value": "kultur"}, {"field": "contenthash", "value": "5f5db214855796eaf0433d9cfb0e55ad659284f758471eeb4e10c23d95610f49"}, {"field": "createtime", "value": "2017-08-09T05:41:34.000Z"}, {"field": "description", "value": "Det har v\u00e6rt en sv\u00e6rt s\u00e5 blandet jul for Vigdis Moe Skarstein, mange gode stunder, men ogs\u00e5 mange tunge. Sorgen over og tomheten etter ektemannen som d\u00f8de i juli, har overskygget det aller meste."}, {"field": "dominantimage", "value": "http://www.adressa.no/incoming/article1029034.ece5/ALTERNATES/w980-default/ver2%20vigdis"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/1fa41066efdf4ab8fc103df729b837437841773a.jpg?598aa08e"}, {"field": "dominantthumbnaildimensions", "value": "300x169"}, {"field": "heading", "value": "Arbeider seg ut av tomheten -adressa.no"}, {"field": "id", "value": "1fa41066efdf4ab8fc103df729b837437841773a"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-concept", "value": ["dager", "tung jul", "svare", "jobb"]}, {"field": "kw-entity", "value": ["u. jobben", "mokkavatnet", "ogndalen", "olavshallen og vigdis moe skarstein", "h\u00e5vard", "kulturr\u00e5det", "norsk kulturr\u00e5d", "gl\u00f8shaugen", "statens bibliotektilsyn", "ytringsfrihetskommisjonen", "ringve", "marte og h\u00e5vard", "kulturdepartementet"]}, {"field": "kw-location", "value": ["trondheim", "rana"]}, {"field": "kw-pageclass", "value": "article"}, {"field": "kw-person", "value": ["ellen horn", "jon bing", "\u00f8yvin skarstein", "jens stoltenberg", "vigdis moe skarstein"]}, {"field": "kw-taxonomy", "value": "kultur"}, {"field": "og-image", "value": "http://www.adressa.no/incoming/article1029034.ece5/ALTERNATES/w980-default/ver2%20vigdis"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Arbeider seg ut av tomheten"}, {"field": "og-type", "value": "article"}, {"field": "og-url", "value": "http://www.adressa.no/kultur/article308825.ece"}, {"field": "pageclass", "value": ["article"]}, {"field": "publishtime", "value": "2000-12-29T23:00:00.000Z"}, {"field": "recs-articleid", "value": "3006958"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2000-12-29T23:00:00.000Z"}, {"field": "recs-rawtitle", "value": "Arbeider seg ut av tomheten -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "Det har v\u00e6rt en sv\u00e6rt s\u00e5 blandet jul for Vigdis Moe Skarstein, mange gode stunder, men ogs\u00e5 mange tunge. Sorgen over og tomheten etter ektemannen som d\u00f8de i juli, har overskygget det aller meste."}, {"field": "thumbnail", "value": "http://content-thumbnail.cxpublic.com/content/thumbnail200x150/1fa41066efdf4ab8fc103df729b837437841773a.jpg?598aa08e"}, {"field": "thumbnailfullheightdimensions", "value": "200x1776"}, {"field": "timestamp", "value": "2017-08-09T05:41:34.000Z"}, {"field": "title", "value": "Arbeider seg ut av tomheten"}, {"field": "url", "value": "http://www.adressa.no/kultur/article308825.ece"}, {"field": "urlhash", "value": "1fa41066efdf4ab8fc103df729b837437841773a"}], "score": 0.49834976, "siteId": "9222270286501375973", "id": "1fa41066efdf4ab8fc103df729b837437841773a"}

