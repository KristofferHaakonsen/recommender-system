{"fields": [{"field": "modifiedtime", "type": "time", "value": "2012-04-17T18:04:44.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "- Skulle jeg f\u00e5 noen til \u00e5 rope over callingen til hele teatret: Har noen sett teatersjefens kones sorte truse? Eller skulle jeg stille p\u00e5 scenen i min hvite, private?", "Skuespiller Hilde Olaussen holder maska stram foran sminkespeilet, men mask\u00f8 r Bj\u00f8rg R\u00f8nning gliser godt til ordflommen som tyter ut mellom Olaussens lepper mens de blir omringet av rouge og \u00f8yenskygge godt over grensen til det vulg\u00e6re. Frekke Fr\u00e4ulein Kost trer gradvis fram i speilet.", "Nazihore", "- Hun er ei lita nazihore, sier Olaussen kjekt, kledd i undert\u00f8y, noen flagrende gevanter og fint lite annet.", "- Jeg er den eldste dama her. Du kan jo tenke deg hvordan det f\u00f8les \u00e5 g\u00e5 p\u00e5 scenen sammen med ti lekre dansere som ikke har startet cellulittfabrikken. Da m\u00e5 jeg ha kostymetrusa mi. Uten den stopper hele logistikken opp, sier Olaussen og klasker sin egen bak muntert. Den lille sorte er p\u00e5 plass igjen. Ting er p\u00e5 stell og katastrofen et skritt lenger unna.", "- I dag leker livet igjen! Enn s\u00e5 lenge!", "Rundt henne p\u00e5 sminkestua putret det mot kokepunktet. Parykker, leppestifter, h\u00e5rklemmer og kajaler. Mask\u00f8rer, dansere, skuespillere og de som svinser imellom. Foran seks speil skal sytten dansere og skuespillere sm\u00f8res kjapt og kyndig inn med hitlerbrun hudkrem og sorte, syndige \u00f8yne. Mask\u00f8rene har huskelapper til hver person som setter seg i stolen: Gr\u00f8nn skygge, ekstra vipper, svart eyeliner, leppestift C103. En dr\u00f8y uke f\u00f8r premiere m\u00e5 detaljene st\u00e5 p\u00e5 geledd. Inn tripper Fr\u00e4ulein Schneider og sp\u00f8r etter sitt eget h\u00e5r.", "Kafka-prosess", "- Jeg kom rett fra p\u00e5skeferie i Tanzania og inn til denne Kafka-prosessen. Dette er de mest stressa dagene, alle jobber rundt hverandre, med alt. Da m\u00e5 man pr\u00f8ve \u00e5 huske midt oppe i alt br\u00e5ket: Hvem er jeg? Det er et stress, men det er et herlig stress. Vi f\u00e5r huske p\u00e5 det n\u00e5r vi blir pensjonister, ler Olaussen og l\u00f8fter sin lille sorte fra stolen der nestemann umiddelbart tar plass.", "Like bortenfor sitter Sally Bowles og sm\u00f8rer signalr\u00f8dt p\u00e5 leppene. Silje Lundblad er en uke unna sitt livs st\u00f8rste rolle, men holder penselen st\u00f8tt forel\u00f8pig.", "- For \u00e5 v\u00e6re \u00e6rlig er jeg ganske vettskremt, egentlig.", "N\u00e5 m\u00e5 alt falle p\u00e5 plass, etter uke p\u00e5 uke med terping av trinn, replikker og sterke f\u00f8lelser. N\u00e5 skal de opp p\u00e5 scenen if\u00f8rt full kostyme og krigsmaling.", "- Det er plutselig s\u00e5 mye nytt. Jeg husker ikke engang n\u00e5r vi begynte, s\u00e5 vi har jo holdt p\u00e5 en stund. Men det f\u00f8les ikke s\u00e5nn n\u00e5.", "Slitt og ferdig patinert", "To m\u00e5neder tidligere b\u00f8lger \u00abDen siste vikings\u00bb enorme tregulv over Hovedscenen. Enn\u00e5 drar publikum til ramsalte Rissa hver kveld. Men p\u00e5 verkstedene rundt, over og under scenen befinner skuespillere, mask\u00f8rer, parykkmakere, sveisere, malere og stoffmakere seg allerede i Berlin anno 1933. Det skal v\u00e6re hakekors og hjelmer, synd og sorgl\u00f8shet, blanke stoffer og slitne m\u00f8bler.", "- Her er en gammel gardin jeg fant i restekassa. Vi har farget det om. Slik f\u00e5r vi gratis patina i stoffet. Alt kan ikke se ut som om det kommer rett fra systua. Kit Kat Club er ikke en s\u00e5nn klubb, sier scenograf Per Kristian Solbakken.", "Utenfor systua henger gamle praktplagg som allerede har gjort sitt p\u00e5 scenen, men som skal skreddersys om til en ny dans i rampelyset.", "Dansende ananas", "- Det skal v\u00e6re svetta i og levd i, det skal se litt slitt og slaskete ut. Det m\u00e5 lukte litt!", "Innenfor d\u00f8ra ligger tegninger str\u00f8dd rundt i sirlig sortert kaos. Her hersker orden i sysakene, selv om det ikke ser s\u00e5nn ut. Fjonge hatter utformes smart s\u00e5 de kan snus til soldathjelmer, en gammel kjole blir til en slentrende morgenk\u00e5pe, en ordin\u00e6r, svart truse blir utstyrt med sm\u00e5tteri som snusker den litt til.", "- Men ananasstoff finnes ikke \u00e5 f\u00e5 kj\u00f8pt. Det m\u00e5 vi lage, sier Solbakken.", "Den oppgaven er Sn\u00f8frid Unsg\u00e5rd allerede i gang med. Med sjablong trykker hun oransje buer p\u00e5 gult stoff og krydrer med glitrende gullmasse. Det skal bli nok stoff til fire dansende ananas, ett av mange p\u00e5funn i forestillingen som krever sitt av kreativiteten i teatrets verksteder.", "- Det er vel 70-80-100 kostymer til sammen. Det er vanvittig mye, konstaterer Solbakken.", "To tjukkdrakter tar opp rikelig med plass. Lag p\u00e5 lag med fin vatt synker inn i stoppen og sys fast. Utenp\u00e5 henger et eget lag valker.", "- Vi har laget dem av risengryn. Kjenn her. Skikkelig dissemage, ler Irene Jacobsen og forklarer at vattstoppen er s\u00e5 stor og varm at den m\u00e5 kunne vaskes for \u00e5 fjerne svettelukta.", "Risengryna, derimot, blir til gr\u00f8t i vaskemaskinen og m\u00e5 festes l\u00f8st i en egen p\u00f8lse utenp\u00e5.", "Gorillaz", "En av stoppene skal p\u00e5 danser Anne Guri Tvedt, som skal inn i gorilladrakt underveis i stykket. Rekvisit\u00f8r Turid Bj\u00f8rnsen sitter med ansiktet hennes.", "- Hun skal bli en s\u00f8t ape med rouge og lange \u00f8yenvipper. En artig oppgave. Hun skal spise en banan, s\u00e5 vi m\u00e5 dele opp maska og st\u00f8pe skikkelige tenner, sier rekvisit\u00f8ren.", "P\u00e5 maskeavdelingen g\u00e5r det i b\u00f8lger. De knytter parykker og gj\u00f8r klar bestemors b\u00f8lgeklips som kan hente g\u00e5rsdagens frisyrer fram igjen.", "- Det var en flott tid, med sterke farger. De hadde jo bare r\u00f8d leppestift, sier Ingeborg Hopskau.", "Under forestillingen st\u00e5r hun utenfor scenen. Mens publikum ser dans, sang og drama, ligger mask\u00f8rene hele veien et hakk foran for \u00e5 f\u00e5 klar skuespillerne til neste scene.", "- Da er det liv og r\u00f8re p\u00e5 alle sidescenene, full fart hele tiden. Men det er jo det som er artig.", "Bortenfor scenen ligger monteringshallen, malersalen og smia. I smia skapes alt fra beltespenner og sm\u00e5 smykker til gedigne scenerigg. N\u00e5 lager de en av sine st\u00f8rste konstruksjoner noensinne. En 14 meter lang bro skal l\u00f8pe h\u00f8yt over Hovedscenen. Her skal soldatene marsjere taktfast over et samfunn der festen fortsetter helt inn i undergangen.", "- Sikkerhet, sikkerhet, sikkerhet, sier smed Willy Brevik for \u00e5 oppsummere sin aller viktigste oppgave n\u00e5r han bygger kulisser skuespillerne skal g\u00e5 b\u00e5de over og under.", "- Det har heldigvis g\u00e5tt bra s\u00e5 langt.", "Svett, slesk og sliten", "Dypt nede i teaterkjelleren er skuespillere og dansere allerede varme i tr\u00f8ya. I pr\u00f8vesalen samles de hver morgen til \u00e9n times oppvarming. Dansekaptein Kristin Berg leder troppene til trinn et sted mellom Fame og en svett time aerobic. Vanlige folk ville g\u00e5tt i dusjen etter en slik seanse. Denne gjengen starter imidlertid dagens arbeid etter \u00e9n time p\u00e5 t\u00e5. Pulsen skal videre oppover.", "- Jeg g\u00e5r rundt med et stort smil. Men resten klarer jeg jo ikke \u00e5 r\u00f8re, akker skuespiller Svein Tindberg seg mens han t\u00f8rker svette fra panna.", "Danserne i ensemblet er vant til tempoet, de reiser land og strand rundt til slike oppgaver. Skuespillerne har brattere l\u00e6ringskurve. Svein Tindberg har passert 50 med god margin og m\u00e5 pent f\u00e5 fart p\u00e5 f\u00f8ttene.", "- Her er jeg i hjelpeklassen, unnskylder han seg og hopper et kvart hakk etter horden. Sist han gjestet Tr\u00f8ndelag Teater, sto han med rojal pondus i Shakespears \u00abKong Lear\u00bb. N\u00e5 sklir han rundt p\u00e5 scenen som slesk konferansier, dasker damene p\u00e5 rumpa, har eget harem under dyna, er ikledd hundre ekstra kilo i \u00e9n scene og damekl\u00e6r i den neste. Det blir et haraball uten like.", "- Jeg var nettopp oppe p\u00e5 systua og fikk tegnet av foten min. De klarer ikke \u00e5 f\u00e5 tak i h\u00f8yh\u00e6lte sko i st\u00f8rrelse 44.", "Sju uker senere er skoene p\u00e5 plass. Trinnene ogs\u00e5. Skuespillere og dansere har flyttet fra pr\u00f8vesalen til Hovedscenen. Den store broa st\u00e5r klar, kulisser, sminke og parykker sitter som st\u00f8pt, bare noen ananaskjoler mangler sine siste sting. P\u00e5 scenen terper ensemblet intenst p\u00e5 detaljer en utenforst\u00e5ende knapt kan se. \u00c5 st\u00e5 rett p\u00e5 en usynlig linje. \u00c5 f\u00e5 til smidige sceneskift. \u00c5 telle riktig - sju -\u00e5tt - i \u00e5pningsnummeret. Slike ting. Mens instrukt\u00f8rene gir dagens beskjeder, henger danserne rundt p\u00e5 scenen p\u00e5 danseres vis. Noen t\u00f8yer lange lemmer. En st\u00e5r like godt p\u00e5 hodet.", "- Vi gj\u00f8r det s\u00e5nn som det var f\u00f8rst. Uansett blir det sju - \u00e5tt, sier koreograf og instrukt\u00f8r Tomas Glans p\u00e5 kryptisk stammespr\u00e5k.", "Han har allerede satt opp \u00abCabaret\u00bb p\u00e5 H\u00e5logaland Teater og er norsk danseteaters raskest stigende stjerne. I Trondheim deler han regioppgaven med teatersjef Otto Homlung. Sammen terper de seg fra scene til scene i time etter time.", "- En petimeterdag. Vi tar alle problemer som melder seg. Det krever full konsentrasjon fra alle, sier Homlung.", "Stort billettpress", "Et stort apparat foran og bak scenene m\u00e5 samle kreftene i en felles anstrengelse til slutt. Kostymer, sminke, kulisser, rekvisitter, musikk, sceneskift, skuespillere og dansere skal skli s\u00f8ml\u00f8st gjennom forestillingen. De som sitter i salen i morgen, skal ikke tenke p\u00e5 at det ligger mer enn to m\u00e5neders blodslit bak h\u00f8ye trinn og lett stemning p\u00e5 scenen.", "- Logistikk er et viktig ord her. Dette er teamwork.", "Instrukt\u00f8rene venter p\u00e5 gjennombruddet, dagen da det hele faller p\u00e5 plass.", "- Det kommer plutselig. Ofte faller alle brikkene p\u00e5 plass samtidig, hvis vi har jobbet grundig med detaljene.", "Alle yrkesgrupper og rundt 70 arbeidere er involvert i produksjonen. Teatret har budsjettert med 27 700 solgte billetter og m\u00e5 overbevise p\u00e5 premieren i morgen. Enn\u00e5 ligger to tredeler av billettene og venter p\u00e5 publikum.", "- Det er en viktig musikal \u00e5 spille. Den forteller om en tid der folk vil underholdes til d\u00f8de mens de skyver problemene under gulvteppet, sier Homlung.", "Personlig forhold til Cabaret", "Det er ikke bare fordi tr\u00f8nderne elsker musikaler han vil vise \u00abCabaret\u00bb. Teatersjefen har et personlig forhold til stykket, hans mor forlot Tyskland i mellomkrigstida. N\u00e5 tar han med publikum tilbake. Etter \u00e5 ha opplevd nazistenes forlystelige nattklubbliv, h\u00e5per han publikum reflekterer over hvilke verdier som skal gjelde utenfor teatersalen.", "- Det handler om folk som lukker \u00f8ynene og pr\u00f8ver \u00e5 f\u00e5 maksimalt ut av sitt eget liv, uten \u00e5 bry seg s\u00e5 veldig mye om hva som skjer rundt dem, sier teatersjefen.", "I morgen kommer de i m\u00e5l, og du skal se om bitene har falt p\u00e5 plass. Etter m\u00e5neder med slit, skal ensemblet p\u00e5 scenen danse lystig inn i undergangen. Bak scenen st\u00e5r et stolt teater."]}, {"field": "category0", "value": "kultur"}, {"field": "contenthash", "value": "66eadb8faf85df09ace69155089c5bac2733203a91d2559a773bd0cc9e9528b3"}, {"field": "createtime", "value": "2017-05-25T11:09:10.000Z"}, {"field": "description", "value": "Et helt teaterhus har sveiset, sydd, snekret, stoppet, sminket og svettet i m\u00e5nedsvis, men f\u00f8rst n\u00e5 starter dansen. Nervene st\u00e5r i giv akt n\u00e5r teatret \u00f8nsker \u00abWillkommen! Bienvenue!\u00bb til syndefulle fristelser p\u00e5 nazi-Tyskland skyggeside."}, {"field": "dominantimage", "value": "http://www.adressa.no/incoming/article1241111.ece5/ALTERNATES/w980-default/Cabaret1012"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/1c34602e138439e81044f40c0e47bf5108fafaa4.jpg?5980f92b"}, {"field": "dominantthumbnaildimensions", "value": "300x169"}, {"field": "heading", "value": "Snart kontroll p\u00e5 undergangen -adressa.no"}, {"field": "id", "value": "1c34602e138439e81044f40c0e47bf5108fafaa4"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-classification", "value": "arts-and-entertainment"}, {"field": "kw-concept", "value": ["skuespiller", "personlig forhold", "dansende ananas", "bak scenen", "lille sorte", "scene"]}, {"field": "kw-entity", "value": ["hovedscenen", "fr\u00e4ulein kost", "kat club", "willkommen", "kafka", "tr\u00f8ndelag teater", "shakespears", "fame", "per kristian solbakken", "sn\u00f8frid unsg\u00e5rd", "kong lear", "h\u00e5logaland teater"]}, {"field": "kw-location", "value": ["tanzania", "trondheim", "rissa", "cabaret", "berlin", "tyskland"]}, {"field": "kw-pageclass", "value": "article"}, {"field": "kw-person", "value": ["kristin berg", "bj\u00f8rg r\u00f8nning", "fr\u00e4ulein schneider", "irene jacobsen", "otto homlung", "anne guri tvedt", "tomas glans", "sally bowles", "ingeborg hopskau", "turid bj\u00f8rnsen", "hilde olaussen", "silje lundblad", "svein tindberg", "willy brevik"]}, {"field": "kw-taxonomy", "value": "kultur"}, {"field": "og-image", "value": "http://www.adressa.no/incoming/article1241111.ece5/ALTERNATES/w980-default/Cabaret1012"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Snart kontroll p\u00e5 undergangen"}, {"field": "og-type", "value": "article"}, {"field": "og-url", "value": "http://www.adressa.no/kultur/article1058786.ece"}, {"field": "pageclass", "value": ["article"]}, {"field": "publishtime", "value": "2008-04-04T07:43:48.000Z"}, {"field": "recs-articleid", "value": "1664572"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2008-04-04T07:43:48.000Z"}, {"field": "recs-rawtitle", "value": "Snart kontroll p\u00e5 undergangen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "Et helt teaterhus har sveiset, sydd, snekret, stoppet, sminket og svettet i m\u00e5nedsvis, men f\u00f8rst n\u00e5 starter dansen. Nervene st\u00e5r i giv akt n\u00e5r teatret \u00f8nsker \u00abWillkommen! Bienvenue!\u00bb til syndefulle fristelser p\u00e5 nazi-Tyskland skyggeside."}, {"field": "thumbnail", "value": "http://content-thumbnail.cxpublic.com/content/thumbnail200x150/1c34602e138439e81044f40c0e47bf5108fafaa4.jpg?5980f92b"}, {"field": "thumbnailfullheightdimensions", "value": "200x3982"}, {"field": "timestamp", "value": "2017-08-01T21:56:59.000Z"}, {"field": "title", "value": "Snart kontroll p\u00e5 undergangen"}, {"field": "url", "value": "http://www.adressa.no/kultur/article1058786.ece"}, {"field": "urlhash", "value": "1c34602e138439e81044f40c0e47bf5108fafaa4"}], "score": 0.42404023, "siteId": "9222270286501375973", "id": "1c34602e138439e81044f40c0e47bf5108fafaa4"}

