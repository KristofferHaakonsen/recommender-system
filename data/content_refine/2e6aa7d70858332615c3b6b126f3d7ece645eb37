{"fields": [{"field": "modifiedtime", "type": "time", "value": "2017-04-08T07:06:06.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Andre verdenskrig", "Trondheim", "Byneset", "Betzy Rosenberg", "Terje Eidsv\u00e5g"]}, {"field": "author", "value": "terje eidsv\u00e5g"}, {"field": "body", "value": ["Er det mulig \u00e5 forestille seg hvordan det var \u00e5 leve i skjul for en j\u00f8de under krigen, i to og et halvt \u00e5r, tidvis i et sv\u00e6rt lite, hemmelig rom, i en hytte uten str\u00f8m og vann? Hvor hun ikke kunne fyre i ovnen n\u00e5r mannen som skjulte henne var p\u00e5 arbeid eller ute. I ei bygd hvor ei l\u00e5st d\u00f8r ville skapt oppmerksomhet, og hvor nabohytta et steinkast unna ble brukt av Rinnan-banden.", "Onsdag 23. juni 2004 sto f\u00f8lgende d\u00f8dsannonse i Adresseavisen, litt mindre enn de \u00f8vrige p\u00e5 siden, med davidsstjernen som symbol over den korte teksten: \u00ab Betzy Haug R\u00f8nning f. Rosenberg sovnet stille inn 22. juni 2004. Familien. Bisettes onsdag 23. juni kl. 13 ved Det Mosaiske Trossamfunns gravlund, Lademoen. Blomster frabedes vennligst \u00bb.", "Et stillferdig punktum for et bemerkelsesverdig liv, og et krigsdrama uten like i norsk sammenheng. Betzy Rosenberg ble f\u00f8dt i Trondheim p\u00e5 E. C. Dahls stiftelse 1. juli 1919. Nesten 85 \u00e5r senere gikk hun ut av tiden uten n\u00e6rst\u00e5ende arvinger. \u00ab Da min bror ble tatt, bestemte jeg meg selv for at jeg aldri ville ha barn\u00bb, sa Betzy i 1999. Da gjorde hun et fors\u00f8k p\u00e5 \u00e5 fortelle sin historie, til sin lege, Per Wik i Trondheim.", "Ukeadressa har snakket med noen av de f\u00e5 som Betzy Rosenberg, senere Haug-R\u00f8nning slapp innp\u00e5 seg og som fortsatt lever. Etter at krigen var over, giftet hun seg med sin redningsmann, Arne Haug-R\u00f8nning. S\u00e5 lenge de begge levde, ville de ikke snakke med utenforst\u00e5ende om sitt store krigsdrama, som ogs\u00e5 skal vise seg \u00e5 v\u00e6re en vakker kj\u00e6rlighetshistorie.", "Vi har m\u00f8tt noen av de ytterst f\u00e5 som m\u00f8tte henne under krigen og kjente hennes dramatiske hemmelighet mens hun levde i skjul. J\u00f8disk museum i Trondheim har beretningen hun ga til sin lege f\u00f8r hun d\u00f8de, samt en rekke bilder fra Betzys liv. I tillegg har vi f\u00e5tt innsyn i unikt materiale i form av en pappeske med brev, bilder og annet materiale, som f\u00f8rst nylig kom for dagen, hentet fra loftet i hytta hvor Betzy skjulte seg under krigen.", "Betzys lege gjennom flere \u00e5r, Per Wik, d\u00f8de i 2015. Wiks enke, Mildrid Wik, sier at hennes mann og Betzy i \u00e5rene f\u00f8r Betzys d\u00f8d snakket om \u00e5 skrive en bok om hennes historie. At hun omsider var klar for \u00e5 fortelle.", "- Min mann tok kontakt med forlag, men det var liten interesse. Betzys siste innspill var \u00e5 f\u00e5 laget et slags hefte s\u00e5 ungdomsskoleelever kunne f\u00e5 h\u00f8re hennes historie, sier Wik, som selv m\u00f8tte Betzy.", "Hvorfor ville ikke ekteparet Haug-R\u00f8nning fortelle sin historie etter krigen?", "Esker med brev, dokumenter og bilder som trondheimsmannen Bj\u00f8rn W. Lunde har hatt st\u00e5ende i 20 \u00e5r, kaster nytt lys over dramaet til Betzy og Arne Haug-R\u00f8nning. Arne d\u00f8de i 1985. Han var 22 \u00e5r eldre enn Betzy. Bj\u00f8rn W. og Karin Lunde kj\u00f8pte hytta til Betzy p\u00e5 Byneset i 1996, for \u00e5 rive den og sette opp en ny hytte. Eskene han fant p\u00e5 loftet f\u00f8r riving har st\u00e5tt lagret hos Lunde. F\u00f8rst p\u00e5 tampen av fjor\u00e5ret begynte han \u00e5 se p\u00e5 innholdet. Brevene og dokumentene utdyper en gripende historie - om krig og kj\u00e6rlighet.", "Brokker av Betzys historie har etter hennes d\u00f8d v\u00e6rt fortalt enkelte steder, med bilder fra J\u00f8disk museum og Betzys fortelling til sin lege som kilde. Ukebladet Allers, Byavisa, Misjonsblad for Israel og Byneset historielags julehefte har v\u00e6rt innom historien i kortform med vekt p\u00e5 de ytre fakta. I Adresseavisen m\u00e5 vi tilbake til maidagene 1945 for \u00e5 finne en gjengivelse av den utrolige historien.", "15. mai 1945 fortalte avisen: \u00ab J\u00f8depike holdt seg skjult i hytte p\u00e5 Byneset i 2 1/2 \u00e5r! \u00bb. Det sier kanskje noe om overskuddet p\u00e5 dramatikk og historier i fredsdagene at saken, illustrert med et lite bilde av Betzy Rosenberg, kun ble presentert over to spalter p\u00e5 side tre.", "I teksten st\u00e5r det blant annet: \u00ab I november 1942 fikk j\u00f8depogromene sin uhyggelige kulminasjon her i Norge. Deportasjonen av hvert eneste menneske som kunde p\u00e5vises \u00e5 v\u00e6re av j\u00f8disk herkomst er nok en redselsaksjon som savner sidestykke i historien, ikke minst i betraktning av den skjebne disse ulykkelige mennesker seinere har f\u00e5tt. Bildet vi bringer ovenfor viser en av de f\u00e5 som slapp lykkelig unna terroren. Hun heter Betzy Rosenberg, er 26 \u00e5r gammel og f\u00f8dt her i Trondheim. Helt siden 26. november 1942 har hun holdt seg skjult i en hytte i Bodsberg p\u00e5 Byneset, og mannen som reddet henne unna tyskernes kl\u00f8r heter Arne Haug R\u00f8nning\u00bb.", "Hvordan hadde det seg at maleren og fiskeren Arne Haug-R\u00f8nning, som bodde i hytta Strandly p\u00e5 Byneset, rett ved slektsg\u00e5rden, p\u00e5 tampen av 1942, forbarmet seg over og skjulte en ung j\u00f8disk kvinne med fare for eget og resten av familiens liv?", "Det skjedde under den storstilte deportasjonen av j\u00f8der i Norge, vinteren 1942/43. 772 j\u00f8der, inkludert Betzys foreldre og lillebror, ble opps\u00f8kt av politiet og sendt til d\u00f8dsleire. Bare 34 kom tilbake. En kombinasjon av un\u00f8yaktige tyske papirer og et gl\u00f8dende kj\u00e6rlighetsforhold ble redningen for Betzy.", "Betzy Rosenberg vokste opp i Trondheim og gikk p\u00e5 Singsaker skole og Ila skole som barn. Hennes foreldre var blant de s\u00e5kalte \u00f8stj\u00f8dene som fant veien til Norge og Trondheim rundt forrige \u00e5rhundreskifte. En innvandring som er godt skildret i Jon Reitans bok \u00abJ\u00f8dene fra Trondheim\u00bb (2005). Det ansl\u00e5s at rundt en femtedel av de 642 registrerte j\u00f8dene i Norge i 1900 bodde i Trondheim. Flere var kritiske til innvandrerne i bybildet. \u00ab Vi har hidtil i vort land v\u00e6ret forskaanet for mange J\u00f8der, men efterhaanden som de udjages fra de Lande de har plaget, er en Del str\u00f8mmet hertil \u00bb, het det i et innlegg i Adresseavisen i 1899.", "Faren til Betzy, Bernhard Rosenberg (f. 1895) kom til Trondheim som handelsreisende j\u00f8de f\u00f8dt i Minsk i Russland. Moren, Jenny Philipson (f. 1895) var j\u00f8de f\u00f8dt i Grajevo i Polen. De giftet seg i Trondheim i 1917. Betzy hadde en yngre bror Charles, f\u00f8dt i 1924, som jobbet som visergutt da han ble deportert. Morfaren Samuel Philipson (f. 1864) fra Polen drev manufakturforretning i Prinsens gate 28.", "If\u00f8lge Betzys etterlatte beretning, m\u00f8tte hun Arne Haug-R\u00f8nning f\u00f8rste gang som 14-\u00e5ring i butikken i Prinsens gate tidlig p\u00e5 1930-tallet. Han var da 36 og ungkar, maler og fisker. Da verdenskrigen kom til Norge og Trondheim, ble det et kj\u00e6rlighetsforhold mellom den 21-\u00e5rige Betzy og 43 \u00e5r gamle Arne.", "Henriette Kahn, lege og tidligere leder ved J\u00f8disk museum i Trondheim, ble kjent med Betzy i 2003. Hun sier at Betzy fortalte at forholdet mellom henne og Arne for alvor oppsto i 1940, mens Betzys familie var evakuert p\u00e5 g\u00e5rden Lerdal p\u00e5 Byneset, etter krigsutbruddet 9. april 1940. I frykt for tysk bombing av Trondheim, trakk folk ut p\u00e5 landet, som Byneset.", "- Arne malte g\u00e5rden, Betzy hadde tilhold der. Det var \u00abforbudt kj\u00e6rlighet\u00bb. Et blandet forhold var upopul\u00e6rt p\u00e5 begge sider, sier Kahn. Det kan forklare hvorfor kj\u00e6rlighetsforholdet mellom Betzy og Arne har v\u00e6rt tonet ned i de f\u00e5 versjonene av historien som har v\u00e6rt fortalt.", "- Det var forelskelse ved f\u00f8rste blikk, sier Anders Haugr\u00f8nning. 87-\u00e5ringen fra Byneset er nev\u00f8 av Arne Haug-R\u00f8nning og en av de f\u00e5 som visste at Betzy var skjult i onkelens hytte fra slutten av 1942 og til krigen var over. Han husker godt f\u00f8rste gang han m\u00f8tte Betzy Rosenberg.", "- Jeg satt p\u00e5 veien i 1940. Da kom det en kvinne og spurte om jeg visste hvor Arne Haug-R\u00f8nning var. Jeg sa at det visste jeg. Han var nede p\u00e5 nabog\u00e5rden Haugen og spilte poker. Hun gikk dit og snakket med Arne. Da hun gikk igjen, fikk jeg 25 \u00f8re av Betzy, forteller Anders i dag.", "Ogs\u00e5 den tre \u00e5r yngre s\u00f8steren til Anders, Sigrun Grandum, husker sitt f\u00f8rste m\u00f8te med Betzy.", "- Det m\u00e5 ha v\u00e6rt i 1942. Mamma fortalte at Arne hadde med seg dame, sier hun. Sigrun erindrer ogs\u00e5 dramatikken da det h\u00f8sten 1942 kom telefon fra Betzys mor til Byneset, med beskjed om at hun m\u00e5tte komme hjem, til byen. Moren hadde f\u00e5tt beskjed om at det skulle g\u00e5 en b\u00e5t med j\u00f8der til Tyskland. Betzy m\u00e5tte komme hjem, s\u00e5 de kunne v\u00e6re sammen.", "- Jeg s\u00e5 hun ble nedfor. Hun sprang ned i hytta til Arne. Hun kom og tok avskjed med oss. Jeg s\u00e5 dem p\u00e5 veien. Arne gikk med to store kofferter. Det gikk en stund. S\u00e5 kom det en drosje.", "Den kraftige opptrappingen av forf\u00f8lgelse av j\u00f8der i Norge under krigen startet i Trondheim, if\u00f8lge forfatter og historiker Bjarte Bruland. Han kommer i v\u00e5r med boka \u00abHolocaust i Norge\u00bb som blant annet tar for seg Trondheims rolle.", "Mens den storstilte politiaksjonen med arrestasjon av j\u00f8der i Oslo startet 26. oktober 1942, ble alle mannlige j\u00f8der over 15 \u00e5r i Trondheim arrestert alt 6. og 7. oktober 1942. Da ble mennene i Betzys familie, inkludert hennes far og bror, arrestert og sendt til Falstad, transittleir for j\u00f8der f\u00f8r deportasjon til Auschwitz. Betzys fortelling om det som skjedde da hun senere skulle deporteres, bekreftes av versjonen til s\u00f8sknene Haugr\u00f8nning, samt forklaringen som sto p\u00e5 trykk i Adresseavisen 15. mai 1945.", "25. november 1942 ble j\u00f8diske kvinner og barn i Trondheim samlet for deportasjon. Politiet kom til familiens leilighet med en liste med navn og leste opp og krysset av, for internering av kvinnene p\u00e5 Museumsplass. Da de kom til Betzy, spurte de om hun var Elisabeth Philipson. Hun svarte at det var hennes tante, som hadde v\u00e6rt d\u00f8d i ti \u00e5r. Betzys navn sto ikke p\u00e5 listen. Utenfor sto Arne og ventet. Da de var sikre p\u00e5 at de hadde ristet av seg eventuelle forf\u00f8lgere og mulige NS-sympatis\u00f8rer, tok de inn hos Arnes s\u00f8ster i Gaubekveita. Der bodde Betzy, mens Arne dro til hytta p\u00e5 Byneset og arbeidet p\u00e5 spreng for \u00e5 lage et hemmelig rom, for \u00e5 skjule Betzy.", "P\u00e5 sparkst\u00f8tting, sammen med Arne, dro de fra Arnes s\u00f8ster i Trondheim til hytta p\u00e5 Byneset rundt m\u00e5nedsskiftet november/desember 1942. Mens Betzys mor ventet p\u00e5 deportasjon, fikk hun smuglet ut en lapp med en hilsen til datteren, med oppfordring om \u00e5 v\u00e6re sterk. \u00abDen lappen hjalp meg mange ganger\u00bb, fortalte Betzy til sin lege i 1999.", "I glimtene av Betzys historie som har kommet frem tidligere, er forholdet mellom den unge kvinnen og den 22 \u00e5r eldre mannen fra Byneset blitt beskrevet som et far-datter-forhold. Brev fra henne til Arne Haug-R\u00f8nning fra 1940-42, funnet p\u00e5 loftet i hennes hytte og skjulested av Bj\u00f8rn W. Lunde, viser at det tidlig var et sterkt kj\u00e6rlighetsforhold mellom de to.", "9. juni 1940 skrev hun: \u00ab Min egen elskede Ar ne\u00bb. Hun fortalte at hun akkurat hadde v\u00e6rt en tur til sin avd\u00f8de tante p\u00e5 kirkeg\u00e5rden. \u00ab For du vet at j\u00f8dene har en kirkeg\u00e5rd for sig. Jeg synes det m\u00e5tte v\u00e6re deilig \u00e5 d\u00f8 og ikke ha nogen flere sorger. \u00c5, Arne, jeg lengter s\u00e5 efter \u00e5 f\u00e5 legge hodet mitt til skulderen din i dette \u00f8ieblikk jeg skriver dette brev, og gr\u00e5te og gr\u00e5te, lenge, lenge. Jeg synes det er s\u00e5 trist alt sammen. Det er kanskje dumt av mig og ta slik p\u00e5 vei, Arne, men jeg er s\u00e5 fortvilet. Du er det eneste menneske i verden som er glad i mig, tror jeg Arne\u00bb.", "I brevene hun skrev til ham de neste \u00e5rene omtaler hun ham som \u00ab Elskede Arne min \u00bb. Hun refererer ikke til krigen direkte, men ber ham om ikke \u00e5 fiske, fordi \u00absj\u00f8en er farlig i disse tider \u00bb sommeren 1940. H\u00f8sten 1941 skriver hun at hun forst\u00e5r at Arne ikke \u00abkan ta omkring mig p\u00e5 gaten \u00bb, etter en episode som hadde inntruffet mellom dem ute blant folk. Esken med etterlatte papirer har naturlig nok ingen brev fra tiden da Betzy levde i skjul hos Arne, ei heller dagboksnotater eller betraktninger om krig og j\u00f8denes situasjon. Brevene handler f\u00f8rst og fremst om et intenst forhold mellom de to.", "Brevene gir bakgrunn for at maleren og l\u00f8sarbeideren bygde et hemmelig rom i hytta si for \u00e5 skjule Betzy. Han laget et smalt rom i veggen, som ikke kunne sees utenfra eller fra stua, ca. 65 x 50 cm og ca. 120 cm h\u00f8yt, med inngang fra soverommet, skjult i panelet. Det var ingen lufting til rommet. \u00abJeg besvimte der inne i hvert fall to ganger\u00bb , fortalte Betzy til sin lege.", "Skjulestedet i veggen ble revet en gang etter krigen. Charlotte Haugr\u00f8nning, kona til Arnes nev\u00f8 Anders, forteller at Betzy viste henne rommet etter krigen, at hun og venninnene til og med fikk pr\u00f8ve \u00e5 g\u00e5 inn i det.", "- Det var et bitte lite kott. Det var kvelende der inne, sier hun. Sigrun Grandum forteller at det var kledd med sort papir innsatt med tj\u00e6re innvendig, s\u00e5 eventuelle hunder ikke skulle kunne lukte henne hvis det ble razzia.", "Hytta Strandly l\u00e5 avsides og idyllisk til ved sj\u00f8en, men situasjonen til Betzy ble ekstra dramatisk ved at en nabohytte et steinkast unna ble disponert av K\u00e5re Martinsen, sentralt medlem av Rinnan-banden. I rettssaken mot den beryktede norske SS-gruppen i 1946, ble Martinsen d\u00f8mt til tvangsarbeid p\u00e5 livstid.", "Det hendte medlemmer av banden festet i hytta ved Strandly og \u00f8vde p\u00e5 pistolskyting. If\u00f8lge Betzys beretning sov de to p\u00e5 skift, i hyttas eneste seng, med en revolver p\u00e5 nattbordet. \u00abBlir vi overrasket av gestapister eller politi skyter jeg f\u00f8rst deg, s\u00e5 meg \u00bb, fortalte Arne henne. If\u00f8lge s\u00f8sknene Haugr\u00f8nning var det to ting onkel Arne s\u00e6rlig fryktet under krigen: Uanmeldt bes\u00f8k og at tyskerne skulle ekspropriere hytta, som l\u00e5 strategisk til med utsyn til trafikken p\u00e5 fjorden.", "For at ingen skulle f\u00e5 mistanke, blant annet til klesvask, brukte Betzy herrekl\u00e6r mens hun var i skjul. De spiste av samme bestikk og levde p\u00e5 ett rasjoneringskort. Hans fiske kom derfor godt med i matveien. If\u00f8lge Betzys fortelling til sin lege var hun bare \u00e9n gang utenfor hytta i l\u00f8pet av \u00e5rene i skjul: En tur med Arne p\u00e5 sj\u00f8en h\u00f8sten 1944. \u00ab Da m\u00f8tte vi en tysker i b\u00e5t p\u00e5 sj\u00f8en. Han snakket med Arne, selv l\u00e5 jeg under en presenning. Turen varte vel en god halvtime. Jeg v\u00e5get meg ikke mer ut p\u00e5 sj\u00f8en etter dette \u00bb.", "Sigrun Grandum, Anders og Charlotte Haugr\u00f8nning er i dag alle i 80-\u00e5rene. De var barn under krigen. Anders og Sigrun visste at Betzy levde i skjul i hytta til onkelen. Foreldrene", "deres fortalte det til dem, mens naboer og for eksempel besteforeldre ikke visste noe.", "- Vi fikk beskjed om at hvis vi sa det til noen, ble det d\u00f8den for Betzy og Arne, sier Sigrun.", "- Var dere i kontakt med Betzy mens hun var i skjul?", "- Jeg var hos henne n\u00e5r Arne var borte, sier Anders.", "- En gang skulle han en tur til B\u00f8rsa og spurte om jeg kunne v\u00e6re hos henne. Vi satt og pratet da noen slo i veggen. Det var en nabo. Vi la oss p\u00e5 gulvet til han gikk sin vei, sier han.", "S\u00f8sknene Haugr\u00f8nning husker at onkel Arne kom innom 8. mai 1945, glad, men ikke avslappet.", "- Han sa: \u00abN\u00e5 er det fred, krigen er slutt, men ikke et ord om Betzy, nazistene er fortsatt rundt oss. Hold tett!\u00bb, sier Sigrun. Og tett holdt de, helt til 15. mai. Da kom det en telefon fra naboen, hvor s\u00f8nnen i huset hadde v\u00e6rt i byen, og kj\u00f8pt med Adresseavisen, med artikkelen om Betzy.", "- \u00abDet bor visst flere folk i bygda enn vi vet om\u00bb, sa naboen til mamma, humrer Sigrun.", "Betzys mor, far og lillebror ble drept i Auschwitz 3. mars 1943. De var blant de 158 j\u00f8dene som ble deportert fra Norge med den andre store transporten fra Oslo, med lasteskipet \u00abGotenland\u00bb. Noen m\u00e5neder tidligere hadde transportskipet \u00abDonau\u00bb fraktet 532 j\u00f8der fra Oslo til Auschwitz. De fleste j\u00f8dene deportert med \u00abGotenland\u00bb, inkludert foreldrene til Betzy, Jenny og Bernhard og lillebroren Charles, ble drept umiddelbart ved ankomst til Auschwitz. Julius Paltiel fra Trondheim var en av de f\u00e5 j\u00f8dene som ble deportert med \u00abGotenland\u00bb som overlevde krigen.", "I artikkelen i Adresseavisen i maidagene 1945 ble tilstanden til Betzy ved krigens slutt beskrevet slik: \u00ab Det er un\u00f8dvendig \u00e5 fortelle at disse \u00e5rene i ensomheten i stadig frykt for at Gestapo skulde komme dem p\u00e5 sporet har v\u00e6rt en voldsom psykisk p\u00e5kjenning, f\u00f8rst og fremst for den unge piken, men ogs\u00e5 for Haug R\u00f8nning, som holdt henne skjult, og som har risikert det verste for \u00e5 redde et ulykkelig medmenneske. Frk. Rosenberg har b\u00e5de fysisk og psykisk t\u00e5lt p\u00e5kjenningen beundringsverdig, og hun er frisk og kjekk \u00bb.", "Reporterens diagnose \u00ab frisk og kjekk \u00bb passer d\u00e5rlig med omgivelsene og Betzys beskrivelse av \u00e5rene etter krigen. Med freden hadde Betzy h\u00e5p om at noen i familien hadde berget, forteller Sigrun Grandum. Betzy fikk Arne til \u00e5 unders\u00f8ke, til nedsl\u00e5ende resultat.", "- Hun mistet hele den n\u00e6rmeste familien, sier Anders Haugr\u00f8nning. Betzys hjertesyke mormor Rebekka Philipson overlevde krigs\u00e5rene i helsevesenet i Trondheim, men d\u00f8de samme sommer som krigen var over.", "Etter krigens slutt m\u00e5 Betzy ha skrevet et brev til svenske slektninger p\u00e5 morssiden og fortalt at hun var i live. I esken med etterlatte papirer er et brev fra Benjamin Philipson, hennes onkel, fra G\u00f6teborg datert 5. august 1945, hvor han takker hjertelig for brev. \u00ab Jeg er meget glad for og h\u00f6re fra dig, det f\u00f8rste livstegn p\u00e5 flere \u00e5r. Vi skal endnu ikke opgive h\u00e5bet at f\u00e5 se v\u00e5re kj\u00e6re, man vet aldrig, Gud er god. Skriv straks svar om alt\u00bb , skriver han oppr\u00f8mt, men ogs\u00e5 nedstemt av beskjed om hans mor Rebekkas begravelse og Betzys helsetilstand.", "Til sin lege fortalte Betzy at det gikk tre \u00e5rs tid etter krigen f\u00f8r hun v\u00e5get seg alene til byen igjen. \u00ab Jeg forble husmor p\u00e5 Strandly: jeg deltok i fisket til Arne og gikk i b\u00e6rskogen alene\u00bb. Fredag 9. desember 1949 sto f\u00f8lgende notis i Adresseavisen: \u00ab Det lyses til ekteskap for maler Arne Haug-R\u00f8nning og Betzy Rosenberg, begge Byneset\u00bb. De ble viet nytt\u00e5rsaften 1949 i Strinda og Selbu Sorenskriverembede i Trondheim, uten forlovere.", "Sigrun Grandum, Anders og Charlotte Haugr\u00f8nning kan ikke huske at det var noe bryllup.", "- Det var presten p\u00e5 Byneset, sogneprest Svanholm, som ga beskjed om at de hadde \u00e5 gifte seg, forteller Charlotte Haugr\u00f8nning. At forholdet mellom Betzy og Arne var varmt ogs\u00e5 etter krigen, forteller et h\u00e5ndskrevet bursdagskort fra Arne til henne 1. juli 1946. Der skriver han, innhyllet i et hjerte med pil gjennom: \u00ab Kj\u00e6reste Betzy. Jeg m\u00e5 gratulere dig p\u00e5 det \u00f8mmeste og varmeste p\u00e5 din 27-\u00e5rige gebursdag. Hvis du ikke var f\u00f8dt for 27 \u00e5r siden, har det ikke v\u00e6rt greit \u00e5 v\u00e6re mig. Din takknemlige Arne \u00bb.", "Noen \u00e5r senere, vinteren 1949, skrev Arne til Finansdepartementet og s\u00f8kte om ettergivelse av engangsskatt for Betzy Rosenberg, etter hennes arvepart i d\u00f8dsboet etter besteforeldrene Rebekka og Samuel Philipson.", "If\u00f8lge brevet arvet eller fant Betzy ingenting etter foreldrene etter krigen. Som \u00e9n av tre arvinger etter besteforeldrene, som hadde butikk i Prinsens gate og bopel i Wilhelm Storms gate 3, arvet hun imidlertid en slump penger. Av disse midlene ble hun krevet en engangsskatt p\u00e5 kroner 1 616. Det var denne skatten hennes redningsmann og vordende ektemann bad Finansdepartementet om \u00e5 ettergi.", "Arne forteller departementet at hennes far, mor og bror ble arrestert og sendt til Tyskland hvor de omkom. \u00ab Likeledes hennes bestefar, onkel og tre tanter. Betzy Rosenberg fikk jeg i siste liten gjemt her hos meg p\u00e5 Byneset til krigens slutt. Hun har aldri v\u00e6rt sterk. Spenningen under krigen og sorgen over hennes n\u00e6rmeste, som fikk en s\u00e5 tragisk skjebne, har gjort at hun er nerv\u00f8s og deprimert. Hun er ubemidlet, og har ikke mottatt noe fra noen institusjon. Hennes foreldres beskjedne innbo var ikke assurert, og der er heller ingen ting funnet igjen \u00bb, skrev Arne og bad \u00ab p\u00e5 det innstendigste det \u00e6rede Departement \u00bb om \u00e5 ettergi skatten p\u00e5 arven fra besteforeldrene.", "Hva svarte Finansdepartementet p\u00e5 henvendelsen til Arne Haug-R\u00f8nning? Departementet opplyser at de ikke lenger har arkiv fra den tiden og henviser til Riksarkivet. Der kan arkivar Leif Thingsrud ikke finne noe svar fra departementet om ettergivelse av skatt p\u00e5 arven etter Betzys utryddede familie. \u00abSaksarkivet er (..) med unntak av enkelte presedenssaker, n\u00e6rmest fullstendig kassert\u00bb, opplyser han.", "Familien Haugr\u00f8nning beskriver Betzy som sky og vanskelig \u00e5 komme innp\u00e5 etter krigen.", "- Hun blandet seg ikke med folk. Hun var n\u00f8ye. Det var ikke alle hun likte, sier Charlotte Haugr\u00f8nning.", "- Hun tok omkring de hun likte, sier Sigrun Grandum.", "- Hun var en typisk bydame. Det ble ikke noe godt forhold mellom oss, sier Anders Haugr\u00f8nning, som mener det var Arne som insisterte p\u00e5 \u00e5 skrive familie-etternavnet med bindestrek, i motsetning til resten.", "- Han syntes det var finere, sier Anders.", "S\u00f8nnen til Anders og Charlotte, Leif \u00c5ge, var en av de f\u00e5 som ofte var innom Betzy og Arne, som barn.", "- Jeg fikk gaver av Betzy etter at hun hadde v\u00e6rt i Israel, sier han. To ganger bes\u00f8kte hun Israel, p\u00e5 50-tallet og i 1967. F\u00f8rst etter Arnes bortgang i 1985 tok hun opp kontakten med den j\u00f8diske menigheten i Trondheim.", "- Betzy og Arne hadde ikke stor omgangskrets. Bare folk de var trygge p\u00e5, sier Leif \u00c5ge Haugr\u00f8nning.", "- Hun slet med ting. Fikk ikke sove. Jeg husker hun sa at hun var plaget av at folk banket i veggen p\u00e5 huset om natten. Jeg sa hun m\u00e5tte si fra s\u00e5 skulle jeg komme. Jeg s\u00e5 at hun slet med ettervirkninger. Hun var nerv\u00f8s. N\u00e5r folk hjalp henne, fikk de alltid oppgj\u00f8r med en gang. Hun skulle ikke skylde noe, sier han.", "I beretningen til sin lege, sier Betzy at hun og Arne fikk en rekke henvendelser, b\u00e5de fra Norge og Sverige fra folk som ville skrive om \u00ab piken som overlevde i veggen \u00bb. Hun sier at de avslo hver gang. \u00ab Vi var redd det skulle bli mye oppstyr\u00bb . Forfatter og historiker Bjarte Bruland ansl\u00e5r at bare rundt 30 j\u00f8der overlevde krigen i Norge.", "- Noen bodde p\u00e5 bondeg\u00e5rder, barn ble satt bort, noen levde i skjul, sier han. \u00c5rsaken til at disse historiene ikke er bedre kjent, at overlevende kviet seg for \u00e5 fortelle, mener Bruland er s\u00f8rgelig enkel: - De var skamfulle fordi de overlevde.", "I 1996, dr\u00f8yt ti \u00e5r etter Arnes d\u00f8d solgte Betzy Strandly. Etterp\u00e5 var hun aldri p\u00e5 Byneset. Siste del av livet bodde hun i en blokkleilighet i Elgeseter gate. Advokat Trond O. Aspaas, som var bostyrer etter Betzys bortgang i 2004, hjalp henne ogs\u00e5 i juridiske sp\u00f8rsm\u00e5l de siste 14 \u00e5rene hun levde. Foruten boligsalg bisto han i erstatningssaken hun ble en del av, da regjeringen Bondevik i 1998 vedtok et oppgj\u00f8r til norske j\u00f8der for overlast og konfiskert eiendom under krigen. 450 millioner ble satt av, med individuell erstatning p\u00e5 inntil 200 000 kroner. Aspaas sier de bare hadde profesjonell kontakt, men at Betzy snakket litt om krigen.", "- Hun nevnte spesielt Rinnan-banden, eller nazistene som hun kalte dem. At det var skremmende \u00e5 v\u00e6re i skjul med dem i n\u00e6rheten, sier han.", "Henriette Kahn pr\u00f8vde som leder for J\u00f8disk museum i Trondheim \u00e5 f\u00e5 kontakt med Betzy mot slutten av hennes liv.", "- Hun var litt paranoid p\u00e5 sine eldre dager. Det sier jeg som lege. Hun var mer preget av krigen enn andre jeg har m\u00f8tt som overlevde. Hun hadde en uforl\u00f8st sorg, sier Kahn.", "Enken etter Betzys lege, Mildrid Wik, beskriver den eldre Betzy som en uvanlig dame.", "- Det merket jeg med en gang jeg m\u00f8tte henne. Hun var flott, stolt og vakker. Det gikk fort \u00e5 merke at hun var engstelig, reservert. Det var en del av hennes identitet. Hun stolte ikke p\u00e5 hensikten med kontakt, sier Wik.", "Advokat Aspaas s\u00f8rget for at arven etter Betzy ble fordelt slik hun og Arne \u00f8nsket, nedfelt i testamente alt p\u00e5 1950-tallet. Hele arven, p\u00e5 i alt 3 541 090 kroner, ble overf\u00f8rt til St. Olavs Hospital. Betzy og Arne \u00f8nsket at arven skulle g\u00e5 til kreftpasienter, som \u00abbistand egnet til \u00e5 oppmuntre, underholde og gj\u00f8re sykehusoppholdet lettere \u00bb, som det het i testamentet.", "Foruten bildene og materialet om Betzy p\u00e5 J\u00f8disk museum i Trondheim, er det bare to spor etter henne i offentligheten i Trondheim. Det ene er graven p\u00e5 den j\u00f8diske gravlunden. Betzys grav er en av de f\u00f8rste p\u00e5 gravlunden, rett ved monumentet til minne om de 130 j\u00f8diske krigsofrene fra Midt-Norge og Nord-Norge. P\u00e5 den store minnesteinen er Betzys mor, far og lillebror blant navnene. 27. august i \u00e5r skal det avdukes en snublestein til minne om dem, utenfor Innherredsveien 51, adressen til Betzy og hennes familie da krigen kom til Trondheim.", "Det andre sporet er et gammelt busskur i tre p\u00e5 Byneset i n\u00e6rheten av hytta hvor Betzy skjulte seg. I dag st\u00e5r det s\u00f8ppeldunker i skuret. Oppunder taket p\u00e5 framsiden er det en treplanke, hvor det st\u00e5r risset inn \u00ab Betzy Haug-R\u00f8nning \u00bb.", "- F\u00f8r sto det Arne Haug-R\u00f8nning der. Da han d\u00f8de, hang hun opp sitt eget navn, sier Leif \u00c5ge Haugr\u00f8nning.", "Denne historien om Betzy skulle egentlig slutte med graven og busskuret p\u00e5 Byneset. S\u00e5 kommer det en sms fra advokat Aspaas, med henvisning til tidligere samtale. \u00ab Jeg har noe mer som kan v\u00e6re av interesse\u00bb , skrev han. S\u00e5 vi m\u00f8tes for \u00e5 se p\u00e5 noen papirer han har funnet, arkivert fra arbeidet med Betzy. Blant kopi av f\u00f8dselsattest, vielsesattest og et bankkort, ligger en liten, gulnet lapp med hull i, av typen brukt til utlevering av varer. Skriften p\u00e5 lappen er med blyant, men lett \u00e5 lese, 75 \u00e5r etter ordene ble skrevet.Lappen er den som Betzy Rosenberg omtalte som det siste, kj\u00e6re livstegn fra mor. Skrevet til datteren, og smuglet ut, etter at Jenny ble arrestert h\u00f8sten 1942. Etter siste gang de s\u00e5 hverandre. Ordene p\u00e5 lappen er som f\u00f8lger: \u00ab Ja Bedsy. Jeg er her. V\u00e6r ikke R\u00e6d. Det er ikke bare jeg, men flere med. Tad det med ro. Spis mye mad. Det hj\u00e6lper ikke at gr\u00e5te. V\u00e6r klog og spis. Jenny \u00bb."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "3837390d0dc3239008112b1c0ab3c9f8fa0e735e2c514983019fc10e1b285eeb"}, {"field": "createtime", "value": "2017-04-08T06:15:29.000Z"}, {"field": "description", "value": "Betzy Rosenberg fra Trondheim overlevde krigen i et hemmelig rom i en hytte p\u00e5 Byneset. Den j\u00f8diske kvinnens historie er for vond til \u00e5 kalles god."}, {"field": "dominantimage", "value": "http://www.adressa.no/pluss/magasin/article14563742.ece/tm2lwn/ALTERNATES/w980-default/Betzy37.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/2e6aa7d70858332615c3b6b126f3d7ece645eb37.jpg?597b369e"}, {"field": "dominantthumbnaildimensions", "value": "300x169"}, {"field": "heading", "value": ["Kvinnen i veggen -adressa.no", "En pappeske fra loftet", "Sto frem i Adressa i 1945", "Listerot og kj\u00e6rlighet", "Forbudt kj\u00e6rlighet", "Faren og broren tatt f\u00f8rst", "Gl\u00f8dende kj\u00e6rlighetsbrev", "Rom i veggen, nazister like ved", "Streng beskjed om taushet", "Drept ved ankomst", "Begravelse og ekteskap", "Ingen hjelp, men skattekrav", "Sky og nerv\u00f8s etter krigen", "En uforl\u00f8st sorg", "Arven etter Betzy", "Epilog med lapp"]}, {"field": "id", "value": "2e6aa7d70858332615c3b6b126f3d7ece645eb37"}, {"field": "keyword", "value": ["Ukeadressa", "Andre verdenskrig", "Trondheim", "Byneset", "Betzy Rosenberg", "Terje Eidsv\u00e5g"]}, {"field": "keywords", "value": "Ukeadressa,Andre verdenskrig,Trondheim,Byneset,Betzy Rosenberg,Terje Eidsv\u00e5g"}, {"field": "kw-category", "value": ["pluss", "magasin"]}, {"field": "kw-classification", "value": "science"}, {"field": "kw-company", "value": "tad"}, {"field": "kw-concept", "value": ["j\u00f8disk museum", "hytta", "krig", "hemmelig rom", "j\u00f8de", "overlevde krigen", "skjul"]}, {"field": "kw-entity", "value": ["byavisa", "donau", "departement", "e. c. dahls", "betzy", "prinsens", "betzy strandly", "arne", "betzy og arne", "arne haug-r\u00f8nning og betzy rosenberg", "finansdepartementet", "anders og charlotte", "charles", "betzy og arne haug-r\u00f8nning", "byneset", "allers", "elgeseter", "elskede arne", "anders og sigrun", "wik", "auschwitz", "betzy haug-r\u00f8nning", "j\u00f8disk", "sigrun grandum", "norge og trondheim", "haug-r\u00f8nning", "rinnan", "haugr\u00f8nning", "anders og charlotte haugr\u00f8nning", "det mosaiske trossamfunns", "bedsy", "gotenland", "bj\u00f8rn w. og karin lunde", "bodsberg", "bondevik", "adresseavisen", "per wik", "falstad", "adressa", "b\u00f8rsa"]}, {"field": "kw-location", "value": ["oslo", "tyskland", "israel", "g\u00f6teborg", "polen", "trondheim", "minsk", "russland", "norge", "ila"]}, {"field": "kw-pageclass", "value": "article"}, {"field": "kw-person", "value": ["charlotte haugr\u00f8nning", "jon reitans", "leif \u00e5ge", "betzy rosenberg", "haug r\u00f8nning", "bjarte bruland", "rebekka philipson", "henriette kahn", "samuel philipson", "bernhard rosenberg", "karin lunde", "arne haug-r\u00f8nning", "benjamin philipson", "mildrid wik", "trond o. aspaas", "jenny philipson", "julius paltiel", "bj\u00f8rn w. lunde", "wilhelm storms", "leif \u00e5ge haugr\u00f8nning", "arne haug r\u00f8nning", "anders haugr\u00f8nning", "k\u00e5re martinsen", "leif thingsrud", "elisabeth philipson"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14563742.ece/tm2lwn/ALTERNATES/w980-default/Betzy37.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Kvinnen i veggen"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/04/08/Kvinnen-i-veggen-14563777.ece"}, {"field": "pageclass", "value": ["article"]}, {"field": "publishtime", "value": "2017-04-08T07:06:06.000Z"}, {"field": "recs-articleid", "value": "14563777"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-04-08T07:06:06.000Z"}, {"field": "recs-rawtitle", "value": "Kvinnen i veggen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Betzy Rosenberg fra Trondheim overlevde krigen i et hemmelig rom i en hytte p\u00e5 Byneset. Den j\u00f8diske kvinnens historie er for vond til \u00e5 kalles god."}, {"field": "thumbnail", "value": "http://content-thumbnail.cxpublic.com/content/thumbnail200x150/2e6aa7d70858332615c3b6b126f3d7ece645eb37.jpg?597b369e"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-28T13:05:34.000Z"}, {"field": "title", "value": "Betzy fra Trondheim overlevde krigen i hemmelig rom i veggen"}, {"field": "url", "value": "http://www.adressa.no/pluss/magasin/2017/04/08/Kvinnen-i-veggen-14563777.ece"}, {"field": "urlhash", "value": "2e6aa7d70858332615c3b6b126f3d7ece645eb37"}], "score": 1.0273147, "siteId": "9222270286501375973", "id": "2e6aa7d70858332615c3b6b126f3d7ece645eb37"}

