{"fields": [{"field": "modifiedtime", "type": "time", "value": "2012-04-18T06:39:08.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": ["lajla ellingsen", "mari by rise"]}, {"field": "body", "value": ["Saken oppdateres.", "Sommeren 1995: I Fylkeshuset i Trondheim henger seks alternative sykehusmodeller p\u00e5 veggen. Sykehusplanlegger Nils Ebbesen er i byen p\u00e5 oppdrag fra RiT 2000. Han skal vurdere de seks finalistene som er plukket ut fra 22 bidrag i den storstilte, internasjonale arkitektkonkurransen som er utlyst i forbindelse med det nye universitetssykehuset.", "- Her skal du f\u00e5 se det beste, smiler juryleder og sivilarkitekt Per Bonesmo. Han peker p\u00e5 forslaget fra Niels Torp Arkitekter - \u00abRiT-L\u00e6kkert\u00bb.", "- \u00c5, betyr det at saken er avgjort, lurer Ebbesen.", "- Nei, nei.", "I hui og hast", "15 \u00e5r har det tatt s\u00e5 langt \u00e5 planlegge og bygge sykehuset p\u00e5 \u00d8ya. Det vil ta ytterligere seks \u00e5r f\u00f8r det st\u00e5r ferdig. Men i starten var det mer travelt. Nils Ebbesen fikk \u00e9n uke p\u00e5 seg til \u00e5 vurdere forslagene i arkitektkonkurransen. I realiteten var mye lagt allerede i utlysningsteksten. Konkurransen etterlyste svar p\u00e5 hvordan pasientfokus og senterorganisering kunne l\u00f8ses i et nytt sykehus. Det ble samtidig p\u00e5pekt at disse to tingene henger sammen. Integrering av universitetet var ogs\u00e5 en forutsetning. Videre m\u00e5tte prosjektet tilpasses bybildet p\u00e5 \u00d8ya p\u00e5 en god m\u00e5te. Med ett unntak var alle forslagene som kom inn senterdannelser - i tr\u00e5d med utlysningsteksten. To av de seks finalistene ble utarbeidet utelukkende av arkitekter og ingeni\u00f8rer - uten at det ble vist til medisinskfaglige r\u00e5dgivere. Vinnerutkastet skulle senere vise seg \u00e5 v\u00e6re det ene.", "Sommerkuppet", "I ettertid har det blitt sagt at alle var enige i beslutningen om hvilket sykehus Trondheim skulle f\u00e5. Men hva skjedde i tida f\u00f8r den avgj\u00f8rende beslutningen sensommeren 1995? De fem mennene og to kvinnene i juryen la sterke f\u00f8ringer. Juryen var involvert i utarbeidelsen av utlysningsteksten for konkurransen. Deretter plukket de sin favoritt, som var mest i tr\u00e5d med deres egen bestilling. De \u00f8nsket ikke \u00e5 peke ut en toer og en treer. 7. juli ble \u00abRit-L\u00e6kkert\u00bb sendt ut p\u00e5 en m\u00e5neds h\u00f8ringsrunde - i fellesferien. Det kom ingen alvorlige innvendinger mot modellen i kj\u00f8lvannet av denne h\u00f8ringen. Vinnerutkastet ble geniforklart av juryen: \u00abSom id\u00e9utkast er Rit-L\u00e6kkert suverent. Forslaget er grensesprengende og av internasjonal interesse,\u00bb fastslo juryen, der fire av de syv medlemmene skulle komme til \u00e5 f\u00e5 sentrale roller ogs\u00e5 senere i prosjektet:", "arkitektene Per Bonesmo og Ragnhild Aslaksen, sykehusdirekt\u00f8r Knut Schr\u00f8der og - ikke minst - tidligere fylkeslege og dav\u00e6rende Sintef-topp Paul Hellandsvik.", "- Paul var en tungvekter. S\u00e5 lenge han satt i juryen, kunne vi ikke annet enn stole p\u00e5 han, blir det i dag framholdt fra b\u00e5de sentralt og lokalt hold. Og Hellandsvik har hele tida v\u00e6rt tro mot sentermodellens ideer - ogs\u00e5 under heftig storm.", "Husene p\u00e5 pr\u00e6rien", "Allerede f\u00f8r skoleferiens slutt hadde prosjektdirekt\u00f8r Inge Fottland saken klar for fylkespolitikerne. Politikerne valgte det ene prosjektet de fikk seg forelagt: \u00abRit-L\u00e6kkert\u00bb - den mest desentraliserte og grensesprengende modellen. Der sykehusbyggene l\u00e5 str\u00f8dd som seks, syv hus p\u00e5 pr\u00e6rien, som legene syrlig sier det i ettertid.", "- Jeg s\u00e5 to av forslagene som spesielt interessante. Det ene var \u00abRiT-L\u00e6kkert\u00bb. Det andre var den mest sentraliserte modellen, faktisk, r\u00f8per dav\u00e6rende prosjektdirekt\u00f8r Inge Fottland i dag, og forklarer:", "- De hadde begge sterke, ulike kvaliteter.", "- Men hvorfor la dere da fram bare ett alternativ i en s\u00e5 viktig sak?", "- Juryen var sv\u00e6rt tydelig p\u00e5 at det var kun \u00e9n seierherre. H\u00f8ringsuttalelsene var dessuten veldig tydelige. Selv holdt jeg meg borte fra juryarbeidet for \u00e5 sikre uavhengighet, men jeg var faktisk usikker hele veien p\u00e5 dette sp\u00f8rsm\u00e5let. I ettertid kan jeg se at det ville ha v\u00e6rt riktig \u00e5 legge fram mer enn ett alternativ, innr\u00f8mmer Fottland, som likevel ikke tror resultatet n\u00f8dvendigvis hadde blitt annerledes.", "Sykehusplanlegger Nils Ebbesen hadde kommet til en annen konklusjon. Hans rapport om finalistene er sv\u00e6rt kritisk til muligheten for \u00e5 drive effektiv logistikk i det s\u00e5kalte \u00abRiT-L\u00e6kkert\u00bb-konseptet. Disse konklusjonene er imidlertid ikke nevnt i saksframlegget fylkespolitikerne skulle ta stilling til.", "- Man skal ikke hoppe rett fra en arkitektkonkurranse og la konsulentene styre hele prosjektet. Det skjedde her. Hvordan du designer bygget er avgj\u00f8rende i forhold til drift. Og dette m\u00e5 skje f\u00f8r arkitektene slippes l\u00f8s, sier en grand old man i norsk sykehusplanlegging i ettertid.", "Faneb\u00e6rerne", "Etter vedtaket var det med et gl\u00f8dende engasjement Fottland reiste over store deler av verden for \u00e5 hente inspirasjon - og for \u00e5 fortelle om det banebrytende prosjektet p\u00e5 \u00d8ya: Forskning og undervisning skulle bli mye tettere integrert i selve sykehusdriften enn det hadde v\u00e6rt tidligere. Denne tanken har v\u00e6rt en drivkraft i hele prosjektet - med n\u00e5v\u00e6rende sykehusdirekt\u00f8r Gunnar Bovim og klinikksjef p\u00e5 nevro, Geirmund Unsg\u00e5rd, som de to faneb\u00e6rerne. Begge var medisinske dekaner og sterke ideologer i prosjektet. Den b\u00e6rende ideen i prosjektet var likevel det pasientfokuserte sykehus - en trend i tida som milj\u00f8et i Trondheim fanget tidlig. De ville \u00abta et oppgj\u00f8r med helsevesenets autorit\u00e6re vesen\u00bb, som doktor - og visjon\u00e6r - Paul Hellandsvik uttrykker det. N\u00e5v\u00e6rende konstituert direkt\u00f8r i Helse-Midt, Jan Eirik Thoresen, ble som medisinsk sjef i RiT 2000 ogs\u00e5 en sentral ideolog etter at han ble hentet fra sykehuset av Inge Fottland for \u00e5 bedre den medisinske forankringen.", "Blanke \u00f8yne", "Blant b\u00e5de fylkespolitikere og RiT 2000-ansatte ble \u00abpasientens beste\u00bb oppfattet \u00e5 st\u00e5 i motsetning til \u00ablegenes behov\u00bb, og denne slutningen bidro igjen sterkt til \u00e5 piske opp stemningen blant legene p\u00e5 sykehuset - som mente at pasientenes beste er hensikten bak alt de gj\u00f8r. Andre steder fikk ideologien bedre geh\u00f8r:", "- Programmeringsleder Marte Lauvsnes i RiT 2000 kunne snakke om sengetun til hun ble blank i \u00f8ynene, blir det med beundring fortalt. Til og med Helsedepartementets mer realitetsorienterte byr\u00e5krater ble fascinert over RiT-entusiastene og deres store omsorg for pasientene - i starten. Mannen som fulgte prosessen n\u00e6rmest var prosjektleder Harald Myrseth. Over han var departementets sterke mann - Vidar Oma Stene. Byr\u00e5kratene var satt til \u00e5 passe p\u00e5 prosjektet - fordi det var staten som skulle betale mesteparten uansett. Men det var fylkeskommunen som \u00abeide\u00bb det. Her l\u00e5 en kime til styringstr\u00f8bbel. Manglende styring var en viktig \u00e5rsak til helsereformen - der staten tok over styringen etter fylkeskommunene. Sp\u00f8rsm\u00e5let er om den forskrevne medisinen i reformen fungerte bedre. Det skal prosjektet p\u00e5 \u00d8ya f\u00e5 testet ut til fulle f\u00e5 \u00e5r", "senere. Med blant andre Oma Stene i hovedrollen.", "Selge sand i Sahara", "Men p\u00e5 slutten av 90-tallet var fremdeles hvetebr\u00f8dsdagene i RiT 2000-prosjektet p\u00e5 sitt mest intense. Til tross for at prosjektdirekt\u00f8r Inge Fottland beskriver seg selv som en lojal byr\u00e5krat som utf\u00f8rte sine plikter i tr\u00e5d med sine oppdragsgiveres \u00f8nsker, blir han av omgivelsene karakterisert som \u00aben mann som kan selge sand i Sahara\u00bb.", "- Inge jobbet veldig effektivt opp mot politikerne - trinn for trinn i prosessen. Han var sv\u00e6rt entusiastisk og hadde mange internasjonale kontakter. Jeg traff han ofte p\u00e5 flyplasser - han reiste mye rundt og fortalte om hva vi skulle gj\u00f8re i Trondheim. Min erfaring er at alle slike prosjekter krever ildsjeler. Han skulle gj\u00f8re en jobb for 640 000 innbyggere - ikke bare for noen leger p\u00e5 sykehuset, forklarer Paul Hellandsvik, som kjente Fottland godt. De to hadde kontor vis-\u00e0-vis hverandre i Fylkeshuset. Senere skulle imidlertid Hellandsvik f\u00e5 en mer ubehagelig oppgave i forhold til sin gamle kollega.", "Sammen med store deler av styringsgruppa, som besto av fylkespolitikere, medisinsk dekanus og sykehusdirekt\u00f8ren, gjestet RiT 2000-ledelsen blant annet USA, England, Nederland, Tyskland, Sverige og Danmark. Men hjemme p\u00e5 Regionsykehuset i Trondheim var ikke stemningen like h\u00f8y - selv ikke i h\u00f8yblokka.", "Mot avgrunnen", "P\u00e5 et allm\u00f8te som huskes den dag i dag, kom det til et sammenst\u00f8t mellom Inge Fottland og noen av de mer erfarne overlegene. En dedikert Fottland slet med \u00e5 f\u00e5 forsamlingen med seg. Til slutt skal han, rimelig oppbrakt, ha uttalt at n\u00e5 var toget i fart og de som ville v\u00e6re med, m\u00e5tte hoppe p\u00e5. Det var da senioren, professor og dav\u00e6rende avdelingsoverlege P\u00e5l Benum t\u00f8rt repliserte:", "- Kanskje er det riktig \u00e5 trekke i n\u00f8dbremsen dersom toget g\u00e5r mot avgrunnen?", "Legenes bekymring var at den desentraliserte modellen ville bli altfor dyr og tungvint \u00e5 drive - og de fryktet for at en senterorganisering ville \u00f8delegge fagmilj\u00f8ene. Noe som ville g\u00e5 ut over pasientene i neste omgang.", "Planleggingen av fase \u00e9n var i gang, og RiT 2000 hadde hyret inn konsulentfirmaet Ernst & Young til \u00e5 lede deler av prosessen.", "- Vi satt i eviglange m\u00f8ter der vi skulle skrive alt som var negativt med RiT p\u00e5 gule lapper som skulle henges opp - slik at det kunne dokumenteres p\u00e5 foto. Det vi trodde vi hadde bestemt, gjaldt ikke lenger p\u00e5 neste m\u00f8te, forteller overlege Reidun Fougner.", "- Gjennomgangsmelodien var at man skulle kvitte seg med gammelt tankegods. Man trengte nye, spenstige tanker - og misn\u00f8yen p\u00e5 sykehuset ble sett p\u00e5 som et bevis p\u00e5 at man var p\u00e5 rett vei, forteller avdelingsoverlege Staal Hatlinghus.", "Men avtalen med staten om nytt sykehus, der man m\u00e5tte sikre at byggekostnadene ikke gikk ut over drifta, var enn\u00e5 ikke signert. Det m\u00e5tte en bonde fra Byneset til.", "Sirlige bekymringer", "Forhandlingsleder fra statens side er statssekret\u00e6r fra KrF, Idar Magne Holme. Sommeren 1999 var forhandlingene p\u00e5 det mest intense, og Holme skriver i et brev som Adresseavisen har f\u00e5tt tilgang til, til en partikamerat i S\u00f8r-Tr\u00f8ndelag, Ivar Leive-stad: \u00abEg tykkjer det er sv\u00e6rt beklageleg at saka har teke ei slik utvikling. Ho har vore ute av kontroll fr\u00e5 S\u00f8r-Tr\u00f8ndelag i lang tid - og fylkeskommunen ser ikkje ut til \u00e5 ta det tungt at dei ikkje har \u00f8konomi til \u00e5 gjennomf\u00f8re prosjektet,\u00bb skriver Holme med sirlig skrift og fortsetter: \u00abMen vi f\u00e5r freista dra i hamn prosjektet som best me kan, og da vert det vanskeleg \u00e5 gjera store endringar.\u00bb.", "Departementet er alts\u00e5 \u00e5penbart bekymret. Men det f\u00e5r ingen konsekvenser. Tvert imot.", "Gullkantet handel", "Det er september 1999, og Senterpartiet sitter i regjering. Sp-fylkesordf\u00f8rer Fr\u00f8seth legger inn hele sin politiske tyngde og bruker sine gode kontakter i regjeringen. Strategien er klar: Det er bedre med ingen avtale, enn en d\u00e5rlig en. Bedre timing kunne de ikke ha dr\u00f8mt om: Det er lokalvalgkamp n\u00e5r sluttforhandlingene p\u00e5g\u00e5r. 9. september, fem dager f\u00f8r valget, er en sv\u00e6rt god avtale sett med tr\u00f8nderske \u00f8yne, dratt i land. Staten skal dekke kostnadene ved \u00e5 bygge og drive parallelt. Til gjengjeld lover fylkeskommunen at det nye sykehuset skal bli 100 millioner billigere \u00e5 drive.", "- Fr\u00f8seth gjorde en imponerende politisk jobb og p\u00e5f\u00f8rte byr\u00e5kratiet i departementet nederlag p\u00e5 nederlag. Departementets kasse ble bunnskrapt for investeringsmidler til andre enn St. Olavs. Prosjektet fikk ikke bare venner av dette, sier tidligere sykehusdirekt\u00f8r Roar Arntzen. Det skulle han selv snart f\u00e5 erfare.", "En samtale i et portrom", "August 2000: Terrier og avdelingsoverlege Sven Erik Gisvold ferierer p\u00e5 hytta si p\u00e5 R\u00f8ros n\u00e5r telefonen ringer. Han blir st\u00e5ende i et portrom i to timer. Mannen i andre enden er helseminister Tore T\u00f8nne. Han er i alvorlig tvil omkring flere sider av prosjektet - b\u00e5de h\u00f8ye investeringskostnader og frykt for at det vil bli dyrt \u00e5 drive. Gisvold har allerede i flere \u00e5r skrevet til ulike helseministre med alvorlige advarsler mot sykehusmodellen som er valgt p\u00e5 \u00d8ya. Ogs\u00e5 toppbyr\u00e5kraten i eieravdelingen, Vidar Oma Stene, har f\u00e5tt brev. Men til tross for at offentlige instanser er p\u00e5lagt \u00e5 besvare alle brev, var det taust fra departementet. Det var derfor en mellommann som kjente Tore T\u00f8nne som ble", "Gisvolds hjelper da vedkommende spurte T\u00f8nne om han hadde hatt glede av \u00e5 lese brevene fra Trondheims-legen. Det hadde ikke T\u00f8nne. I dag viser postjournalen at Gisvolds brev n\u00e5dde departementet, men ingen svarbrev er registrert.", "- H\u00e5rreisende l\u00f8fter", "S\u00e5 sprekker investeringsrammen. I september 2000 stoppes prosjektet.", "- F\u00f8rste stoppen gjorde vi selv. Kalkylene holdt ikke. Prosjektet var ikke godt nok kvalitetssikret, sier Arnt Fr\u00f8seth i dag. Sprekken ga Sp-veteranens politiske troverdighet et alvorlig skudd for baugen, og sykehuset ble aldri noen vinnersak for de drivende politikerne - som ogs\u00e5 inkluderte Gunnhild \u00d8yangen (Ap) og B\u00f8rge Brende (H).", "Etter at prosjektet ble stoppet, nedsatte helseminister Tore T\u00f8nne et ekspertpanel som blant annet skulle vurdere driftsmodellen. Her satt Sintef-toppen Roar Arntzen:", "- Sykehuset skulle bli 100 millioner billigere \u00e5 drive. Det ble min oppgave \u00e5 finne ut om dette stemte. Jeg kom til en alvorlig konklusjon. Ingen kunne vise meg beregningene som l\u00e5 bak de 100 millionene. De eneste beregningene jeg kom over var", "Gisvolds, og de viste et betydelig h\u00f8yere tall med motsatt fortegn. Min kj\u00f8lige konklusjon var at ingen, utenom Gisvold, hadde fors\u00f8kt \u00e5 regne p\u00e5 realitetene omkring drifts\u00f8konomi, sier Arntzen i dag.", "- Men dette var en forutsetning i stortingsvedtaket om utbyggingen?", "- Ja, det var friskt \u00e5 gi lovnader om s\u00e5 sv\u00e6re bel\u00f8p uten \u00e5 ha grunnlag for det. Det var ganske h\u00e5rreisende.", "Grunnleggende mistillit", "Alarmen hadde g\u00e5tt om prosjektets st\u00f8rrelse. Men ogs\u00e5 om prosjektorganisasjonen RiT 2000 sin st\u00f8rrelse. En ikke tidligere omtalt ekstern rapport til fylkesrevisjonen fastslo at det slett ikke bare var heving av kvalitet i prosjektet som var \u00e5rsaken til sprekken. To poster hadde ikke f\u00e5tt den oppmerksomhet de fortjente: H\u00f8ye kostnader til byggherrens egen administrasjon og en stor avsetning til \u00e5 dekke opp for ansl\u00e5tt usikkerhet i kostnadsanslaget.", "\u00abKostnadsniv\u00e5et til RiT 2000 sin egen administrasjon synes urovekkende h\u00f8yt\u00bb (554 mill. - 10 prosent av totalkostnaden da, red. anm.), gikk det fram av rapporten. Innen utgangen av 2000 besto byggorganisasjonen av 71 ansatte og 27 innleide konsulenter. Til sammenligning hadde sykehuset ingen heltidsansatte i prosjektet. Rapporten \u00abRiT 2000 - overordnet styringsstruktur\u00bb beskrev et grunnleggende mistillitsforhold mellom de som skulle drifte det nye sykehuset og de som planla det. Manglende forankring, ansattemedvirkning og altfor h\u00f8yt tempo i prosessen ble omtalt som store risikofaktorer som kunne \u00f8delegge for sykehus-prosjektet.", "Feilgrepet", "Men til tross for at det ble flere og flere", "ansatte i byggorganisasjonen, ble det ikke gjort tilstrekkelige analyser av for eksempel bemanningsbehovet i det nye sykehuset.", "- De skulle v\u00e6re godt nok bemannet til det, men slike utredninger ble alts\u00e5 ikke gjort, sier en kilde som kjenner prosessen sv\u00e6rt godt.", "- Den st\u00f8rste utfordringen for St. Olavs, og som har gjort at planleggingstid og samlet byggetid vil bli en av de lengste i verden, er at man startet uten at man analyserte hvor man var og vedtok et forpliktende program p\u00e5 hvor man \u00f8nsket seg. Det skulle v\u00e6re en dynamisk planlegging, planene skulle tilpasse seg nye krav. Noe fast punkt ble aldri etablert, sier Sintef-forsker og tidligere spesialr\u00e5dgiver i Helsedepartementet, Tarald Rohde. I ettertid framholder flere kilder at nettopp mangelen p\u00e5 et tidlig, fast og - ikke minst - forpliktende utgangspunkt er et av de st\u00f8rste feilgrepene i prosjektet - noe departementet ikke skulle akseptert.", "Makta talte", "Mai 2001: Det er med stor forventning at fylkespolitikerne planlegger Oslo-tur for \u00e5 f\u00e5 det endelige klarsignalet til byggestart etter m\u00e5neder med utsettelse. Men like f\u00f8r flyavgang f\u00e5r de et hint om at ikke alt er som det skal v\u00e6re. I hovedstaden m\u00f8ter de en alvorstynget helseminister Tore T\u00f8nne. Kvelden f\u00f8r hadde v\u00e6rt heftig. Undervisningsminister Trond Giske - og hans n\u00e6rmeste krets i Trondheim - har blitt mer og mer oppildnet av tanken p\u00e5 en universitetscampus p\u00e5 \u00d8ya med billige studentboliger og universitet samlet p\u00e5 et lite omr\u00e5de. Derfor skal Dragvoll utredes som alternativ.", "Avtalen hvor T\u00f8nne skulle gi klarsignal for bygging p\u00e5 \u00d8ya l\u00e5 allerede klar da Giske satte inn st\u00f8tet. Undervisningsministeren eide 40 prosent av prosjektet. Var ikke Giske med, s\u00e5 ble det ikke noe. Det ble T\u00f8nnes oppgave \u00e5 fortelle den resignerte tr\u00f8nderdelegasjonen at festen var avlyst. Men den varte ikke lenge for Giske heller.", "- 100-\u00e5rstabben", "Det var konsulent Jon \u00d8stensvig i Terramar som fikk oppgaven \u00e5 vurdere Dragvoll. Han ble ogs\u00e5 bedt om \u00e5 foresl\u00e5 alternative driftsmodeller. \u00d8stensvigs vurderinger p\u00e5 de fleste avgj\u00f8rende felter pekte mot at Dragvoll ville bli et bedre sted \u00e5 legge sykehuset. Men de lokale h\u00f8ringsinstansene var s\u00e5 godt som enstemmige - de ville til \u00d8ya. Trolig var redselen for utsettelse og risiko for \u00e5 komme lenger bak i utbyggingsk\u00f8en den viktigste \u00e5rsaken til dette. Og selv ikke Trond Giskes n\u00e6rmeste var enige seg imellom. Mens Rita Ottervik var for \u00d8ya, lobbet Tore Sandvik intenst for en flytting. Men selv ikke timer med overtalelse p\u00e5 Dromedar kaffebar fikk dav\u00e6rende varaordf\u00f8rer Frank Jenssen (H) til \u00e5 snu.", "I mange m\u00e5neder var dette det store stridssp\u00f8rsm\u00e5let i Tr\u00f8ndelag og debatten raste. Adresseavisen, med sjefredakt\u00f8r Gunnar Flikke i spissen, ble i Dagens N\u00e6ringsliv beskyldt for urent trav og kokkelimonke med Trond Giske. Sammen skulle de ha lagt et l\u00f8p for \u00e5 f\u00e5 flyttet sykehuset, og i etterkant av oppslaget barket Ap-veteranen Gudmund Gjengaar sammen med Adresseavisens lederskribent: \u00abFor riktig \u00e5 f\u00e5 tyngde og saklighet i argumentasjonen blir jeg beskrevet som \u00aben gammel maktpolitiker som skal ta hevn\u00bb, og avisen sier at en m\u00e5 skille mellom \u00abvett og uvett\u00bb. Alderen er det lite \u00e5 gj\u00f8re med og vettet har vel Adresseavisen monopol p\u00e5\u00bb, konstaterte Gjengaar i et krast og velformulert leserinnlegg.", "I februar 2002 satte helseminister Dagfinn H\u00f8ybr\u00e5ten punktum. Regjeringen gikk inn for at sykehuset skulle ligge p\u00e5 \u00d8ya.", "- Dette var 100-\u00e5rstabben, jeg f\u00e5r vondt i magen n\u00e5r jeg tenker p\u00e5 det enn\u00e5, sier n\u00e5v\u00e6rende fylkesordf\u00f8rer Tore Sandvik i dag.", "Manndomspr\u00f8ven", "- N\u00e5 f\u00e5r jeg endelig sjansen til \u00e5 ta hevn. N\u00e5 er jeg sjefen, flirer Paul Hellandsvik i et intervju med Adresseavisen i mars 2002.", "Helsereformen var en realitet. Sure fylkespolitikere og gamle sykehusdirekt\u00f8rer var parkert. Det skulle styres. Helse Midt-sjef Hellandsvik hadde selv \u00f8nsket seg - og f\u00e5tt - sin tidligere Sintef-kollega Roar Arntzen som sjef for det st\u00f8rste foretaket i regionen, St. Olavs. Arntzen repliserte forn\u00f8yd i saken:", "- Og n\u00e5r du sp\u00f8r meg om resultater, skal jeg bare stirre i taket slik du pleide \u00e5 gj\u00f8re.", "Tonen var munter i helsereformens spede begynnelse. Men en del ting m\u00e5tte ordnes. Emiss\u00e6ren, inspiratoren, den politikerkyndige Fottlands tid var forbi, noe som ble kommunisert tydelig til han.", "- Dette var helt naturlig. Prosjektet var n\u00e5 inne i en ny fase, byggefasen - som ikke tilh\u00f8rer min kompetanse og mitt interessefelt. Jeg hadde gjort mitt, sier Fottland selv i dag.", "Den kanskje aller st\u00f8rste oppgaven Paul Hellandsvik og Roar Arntzen hadde f\u00e5tt, var \u00e5 lose Norges st\u00f8rste sykehusprosjekt i havn - midt under en reform med s\u00e6rdeles usikre rammebetingelser. Men ingen trodde for alvor at statens rolle skulle bli mindre enn f\u00f8r. I og med at sykehusbyggingen kom midt i en reform, regnet man med at staten plukket opp regninga ogs\u00e5 for St. Olavs Hospital. Det kunne da ikke bare v\u00e6re Troms\u00f8, Bergen og Oslo som skulle f\u00e5 cashet ut nye universitetssykehus? Eller?", "Svarteper", "Men staten sa nei. F\u00f8rst ba de Helse Midt kutte i prosjektet. De ba ogs\u00e5 om \u00e5 f\u00e5 lagt p\u00e5 bordet alternative l\u00f8sninger til full utbygging - hvorav en av dem inneb\u00e6rer bare en viss rehabilitering av h\u00f8yblokka. Men prosjektet gikk videre - ikke minst p\u00e5 grunn av forutsetningen om en integrert universitetsklinikk. For mens Roar Arntzen m\u00e5tte forholde seg til p\u00e5bud om \u00e5 kutte, hadde dekan Gunnar Bovim s\u00f8rget for helt andre rammebetingelser fra Kunnskapsdepartementet - som cashet ut i dyre dommer for ekstra kostbare sykehuskvadratmeter. Dette la et press p\u00e5 Helsedepartementet og prosjektet gikk videre.", "Men s\u00e5 kom det: I statsbudsjettet for 2005 ble det fastsl\u00e5tt at Helse Midt m\u00e5tte ta regninga for fase to selv. Det var et sjokk - og det ble skumlet om forskjellsbehandling: Staten betalte hele regninga for statseide Rikshospitalet p\u00e5 n\u00e6rmere syv milliarder. Det betydde at Rikshospitalet ikke fikk en krone i rentekostnader. Samtidig hadde da Rikshospitalet en h\u00f8yt verdsatt eiendom som det m\u00e5tte foretas avskrivninger p\u00e5 - avskrivninger som staten i praksis m\u00e5tte bevilge \u00e5rlige tilskudd til.", "I Trondheim m\u00e5tte man i stedet dekke over halve regninga selv - det ga minimum 250 millioner i rentekostnader \u00e5rlig. Og Trondheim f\u00e5r bare delvis kompensert for de store avskrivningskostnadene. For St. Olavs ble timingen med reformen elendig. N\u00e5 er det nemlig de som m\u00e5 finansiere avsetninger til avskrivninger. Logikken blir: Jo mindre du har, jo mindre skal du f\u00e5. Helse Midt, Paul Hellandsvik, Roar Arntzen og Midt-Norges befolkning ble sittende med svarteper: minimum 250 millioner i rentekostnader i tillegg til minimum 200 millioner i avskrivninger hvert \u00e5r. P\u00e5 nytt skulle Oma Stene og hans folk f\u00e5 testet styringsevnen sin.", "Ta til vett", "Den hyppige brevvekslingen fra h\u00f8sten 2004 fram mot sommer 2006 viser at departementet gjentatte ganger p\u00e5pekte at Helse Midt selv m\u00e5tte vurdere om de var i stand til \u00e5 finansiere en s\u00e5 stor utbygging - gitt rammebetingelsen at de ikke kom til \u00e5 f\u00e5 \u00e9n \u00f8re til fase to. If\u00f8lge flere kilder Adresseavisen har snakket med trodde departementet virkelig at Helse Midt ville \u00abta til vett\u00bb og g\u00e5 for en langt mindre ambisi\u00f8s utbygging. Situasjonen ble ansett som sv\u00e6rt alvorlig lokalt. S\u00e5 alvorlig at St. Olavs ledelse selv spilte inn at man m\u00e5tte stanse utbyggingen. Men Helse Midt, med Paul Hellandsvik og styreleder Per S\u00e6vik i spissen, valgte \u00e5 gamble. Et flertall i Stortingets sosialkomit\u00e9 hadde sagt at utbyggingen skulle skje uten at det gikk ut over pasientene. Og hvorfor skulle Helse Midt godta \u00e5 bli sittende med et halvt nytt sykehus og en falleferdig h\u00f8yblokk, n\u00e5r politikerne som trolig kom til \u00e5 vinne det n\u00e6rt forest\u00e5ende valget, garanterte for \u00e5 ordne finansieringen, bare de ble valgt?", "De r\u00f8dgr\u00f8nne vant. Men det betydde ikke at problemene var l\u00f8st. Et h\u00f8yt politisk spill var i gang.", "Vurderte \u00e5 g\u00e5", "For Fr\u00f8seths arbeidsseier tett oppunder valget i 1999, der staten forpliktet seg til \u00e5 betale regningen for \u00e5 bygge og drive samtidig og s\u00f8rge for at utbyggingen ikke skulle ramme pasientbehandling, skulle vise seg \u00e5 v\u00e6re null verd.", "- Vi kunne ikke ha skrevet under p\u00e5 en avtale og bygd et sykehus uten at dette var p\u00e5 plass, p\u00e5peker Fr\u00f8seth i dag.", "24. januar 2006: Nyvalgt styreleder Kolbj\u00f8rn Almlid debuterer i foretaksm\u00f8te med departementet.", "- Merutgiftene ved \u00e5 bygge og drive samtidig (g\u00e5r under navnet pukkelkostnaden, red. anm.) f\u00e5r dere dekke selv!", "En sjokkert Hellandsvik trodde ikke dette skulle bli den endelige beskjeden. P\u00e5 vei fra Einar Gerhardsens plass i Regjeringskvartalet m\u00e5 styrelederen rett og slett overtale sin direkt\u00f8r til \u00e5 fortsette.", "Hellandsvik fortsatte, men den h\u00f8yt respekterte fagmannens gjennomslagskraft var i ferd med \u00e5 forvitre.", "Maktspillet", "- Vanstyre, var ordet helseminister Sylvia Brustad valgte \u00e5 bruke da hun karakteriserte driften p\u00e5 St. Olavs Hospital med ringrevene Roar Arntzen og Arent M. Henriksen i spissen. Fagforeningstopp og styremedlem Sigmund Eidem forsvarte seg selv, men p\u00e5pekte ogs\u00e5 at statsr\u00e5den kunne ha motiv for karakte ristikkene underveis i den hete striden:", "- Helseministeren har ved ulike anledninger valgt \u00e5 fokusere p\u00e5 et p\u00e5st\u00e5tt vanstyre, senest etter foretaksm\u00f8tet forrige fredag. I mine \u00f8yne virker det som om helseministeren \u00f8nsker \u00e5 dra fokuset bort fra sitt eget og regjeringens ansvar, var Eidems syn den gangen.", "Maktspillet mellom departementet og helseforetaket fikk en ny omdreining da rapporten fra PricewaterhouseCoopers felte en knusende dom over den \u00f8konomiske situasjonen. Det tok imponerende kort tid fra rapporten var klar til den var lekket til", "Norges st\u00f8rste avis, VG - som ikke tidligere hadde vist nevneverdig interesse for \u00f8konomien ved St. Olavs Hospital. I november ble siste spikeren sl\u00e5tt i da Riksrevisjonen fastslo: \u00abDen styringsmessige og \u00f8konomiske situasjonen i Helse Midt-Norge synes \u00e5 v\u00e6re ute av kontroll.\u00bb.", "I l\u00f8pet av ett \u00e5r var dermed de fire mest sentrale helsetoppene i regionen ute: Per S\u00e6vik, Arent M. Henriksen, Roar Arntzen og Paul Hellandsvik. Men fortsatt er finansieringen av et nytt universitetssykehus i Trondheim fullstendig uavklart. Til jul i \u00e5r skal Sintef-forsker Jon Magnussen gi gode svar p\u00e5 om Helse Midt har v\u00e6rt s\u00e5 underfinansiert at det kan stilles sp\u00f8rsm\u00e5l ved i hvor stor grad det har v\u00e6rt et vanstyre ved sykehuset.", "- Det store sviket var \u00e5 velge en modell som er dyrere \u00e5 drive, for s\u00e5 \u00e5 ikke f\u00f8lge opp med penger. Dette er politikernes ansvar og de har sluppet utrolig lett fra det, sier nevrokirurg Tomm M\u00fcller.", "Lek med ord", "Kongstanken med helsereformen var at statlig styring og ansvarssetting av foretakene skulle gi mer effektiv sykehus\u00f8konomi. Men if\u00f8lge tidligere spesialr\u00e5dgiver i Helsedepartementet, Tarald Rohde, har dette ikke skjedd. En tidligere insiders dom over departementets manglende grep er oppsiktsvekkende:", "- Departementet har ikke evnet \u00e5 styre. I stedet for \u00e5 styre har det v\u00e6rt en slags lek med ord. Energien er brukt p\u00e5 det formelle. De riktige formuleringene er f\u00f8rt inn i proposisjonene, uten at det tas et ansvarlig styringsgrep. Departementet har vist at de har hatt liten kunnskap og liten interesse for de faktiske l\u00f8sninger og kostnader. Det viktigste har v\u00e6rt \u00e5 unng\u00e5 budsjettsprekker, ikke bygge kostnadseffektivt, fastsl\u00e5r Rohde.", "Men 1. februar i \u00e5r varslet Helsedepartementet en full, ekstern gjennomgang av byggefase to ved St. Olavs. Dette blir fra en sentral akt\u00f8r beskrevet som et trekk for \u00e5 ha ryggen fri i forhold til Riksrevisjonen.", "Temperatur p\u00e5 seminar", "Stj\u00f8rdal, 18. april 2007: Helse Midt arrangerer lederutviklingskurs for en gruppe ansatte fra hele det regionale foretaket. For f\u00e5 dager siden har Adresseavisen skrevet om \u00abSykehuset legene ikke vil ha\u00bb og \u00abHjertekirurgien taper i nytt sykehus\u00bb - der flere sentrale leger ved St. Olavs stilte seg kritiske til sykehusmodellen og manglende ansattemedvirkning underveis.", "- Jeg ville ha sparket hele gjengen av legene som har uttalt seg kritisk i Adresseavisen, fastsl\u00e5r Helsebygg-sjef Johan Arnt Vatnan i starten av sitt innlegg. Deretter navngir han enkelte av legene i lederstillinger han mener ikke b\u00f8r fortsette i jobbene sine. Flere i forsamlingen skal ha reagert sterkt p\u00e5 uttalelsen.", "I en kommentar til uttalelsen sier Johan Arnt Vatnan i dag f\u00f8lgende:", "- De ansatte ved sykehuset m\u00e5 forholde seg til de vedtak som er fattet. N\u00e5r du som klinikksjef eller avdelingsleder g\u00e5r offentlig ut mot vedtak fra egen ledelse, er det illojalt. Jeg ville ikke ha akseptert det i min egen ledergruppe.", "Overlege Tarjei Egeberg ved ortopedisk avdeling deltok p\u00e5 seminaret:", "- Jeg synes dette er en litt for arrogant og aggressiv m\u00e5te \u00e5 forholde seg til kritikk p\u00e5. Kanskje b\u00f8r de ansvarlige heller g\u00e5 i seg selv og vurdere hva \u00e5rsaken kan v\u00e6re til at all denne kritikken ikke har kommet opp f\u00f8r. Jeg tror det skyldes en altfor d\u00e5rlig prosess i forhold til oss som skal jobbe p\u00e5 dette sykehuset, sier han.", "Historien om sykehusutbyggingen p\u00e5 \u00d8ya er p\u00e5 mange m\u00e5ter historien om toget som sjelden sto p\u00e5 stasjonen.", "I starten var det s\u00e5 travelt at beslutningene som ble tatt ikke ble tilstrekkelig kvalitetssikret. Og n\u00e5r man s\u00e5 behovet for \u00e5 revurdere sentrale avgj\u00f8relser p\u00e5beropte de viktigste akt\u00f8rene seg at det var for sent. \u00abDet toget har g\u00e5tt\u00bb, har if\u00f8lge mange kilder v\u00e6rt en gjennomgangsmelodi. \u00abDet toget har ikke kommet\u00bb, har v\u00e6rt en annen.", "Det er ogs\u00e5 historien der ingen - og alle - skulle styre. To ulike departementer satt med pengesekkene, men fylkespolitikerne i Tr\u00f8ndelag \u00abeide\u00bb prosjektet. De som skulle drive sykehuset satt p\u00e5 sidelinja, mens RiT 2000 var lenge de som bestemte. Helsereformen i 2002 skulle rydde opp i de uklare ansvarsforholdene, i stedet ble rotet komplett. Hvordan sykehuset skulle finansieres var plutselig tusenkronerssp\u00f8rsm\u00e5let. Byr\u00e5kratene sa \u00e9n ting, stortingspolitikerne noe annet og det regionale helseforetaket tok til slutt en sjanse - uten \u00e5 vite hva det endelige resultatet for hele helseregionen til slutt vil bli.", "Overlege Tarjei Egeberg understreker at man n\u00e5 m\u00e5 s\u00f8rge for \u00e5 f\u00e5 til et best mulig sykehus for befolkningen i Midt-Norge:", "- Jeg er enig i at vi n\u00e5 m\u00e5 g\u00e5 fra en omkampkultur til en beslutningskultur, men da m\u00e5 premissene for en beslutningskultur ligge der."]}, {"field": "category0", "value": "nyheter"}, {"field": "category1", "value": "nyheter|trondheim"}, {"field": "category2", "value": "nyheter|trondheim|stolavs"}, {"field": "contenthash", "value": "78aab451b4794abe621f3f47ba1b49aee22123853ff45edfbccd71fdc92c8a16"}, {"field": "createtime", "value": "2016-02-12T13:05:57.000Z"}, {"field": "description", "value": "Det er lederutviklingskurs i Helse Midt-Norge i april i \u00e5r, og Helsebygg-sjef Johan Arnt Vatnan tar bladet fra munnen: - Hvis jeg var sykehusdirekt\u00f8r, ville jeg ha sparket hele gjengen."}, {"field": "dominantimage", "value": "http://www.adressa.no/incoming/article1204010.ece5/ALTERNATES/w980-default/UKESTOLAV7"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/e139d520921a5387ce0d99c6350a7f43f09bde9b.jpg?5994a25a"}, {"field": "dominantthumbnaildimensions", "value": "300x169"}, {"field": "heading", "value": ["Norges dyreste sykehus -adressa.no", "Nede p\u00e5 stasjonen"]}, {"field": "id", "value": "e139d520921a5387ce0d99c6350a7f43f09bde9b"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["nyheter", "stolavs", "trondheim"]}, {"field": "kw-classification", "value": "law-government-and-politics"}, {"field": "kw-company", "value": ["pricewaterhousecoopers", "dagens n\u00e6ringsliv"]}, {"field": "kw-concept", "value": ["helseminister tore", "dag", "prosjektet", "sykehus", "nytt sykehus"]}, {"field": "kw-entity", "value": ["roar arntzen og arent m. henriksen", "per bonesmo og ragnhild aslaksen", "olavs hospital", "sintef", "per s\u00e6vik", "ernst", "mai 2001", "dragvoll", "byneset", "helse-midt", "geirmund unsg\u00e5rd", "regjeringskvartalet", "rikshospitalet", "riksrevisjonen", "august 2000", "helsedepartementet", "helse midt", "eidems", "gunnhild \u00f8yangen", "krf", "fylkeshuset", "senterpartiet", "kunnskapsdepartementet", "st. olavs", "rit 2000", "rit-l\u00e6kkert", "norges", "hjertekirurgien", "helsebygg", "roar arntzen og midt-norges", "dromedar", "st. olavs hospital", "regionsykehuset", "sahara", "helse midt-norge", "roar arntzen og paul hellandsvik", "adresseavisen", "paul hellandsvik og roar arntzen", "bergen og oslo", "per bonesmo"]}, {"field": "kw-location", "value": ["england", "s\u00f8r-tr\u00f8ndelag", "oslo", "young", "nederland", "tyskland", "r\u00f8ros", "tr\u00f8ndelag", "trondheim", "troms\u00f8"]}, {"field": "kw-pageclass", "value": "article"}, {"field": "kw-person", "value": ["inge fottland", "ivar leive", "knut schr\u00f8der", "dagfinn h\u00f8ybr\u00e5ten", "gunnar flikke", "ragnhild aslaksen", "tarald rohde", "kolbj\u00f8rn almlid", "idar magne holme", "oma stene", "tore sandvik", "tore t\u00f8nne", "harald myrseth", "paul hellandsvik", "tomm m\u00fcller", "johan arnt vatnan", "einar gerhardsens", "roar arntzen", "trond giske", "rita ottervik", "tarjei egeberg", "sylvia brustad", "jon magnussen", "sigmund eidem", "reidun fougner", "vidar oma stene", "gunnar bovim", "jan eirik thoresen", "jon \u00f8stensvig", "p\u00e5l benum", "sven erik gisvold", "frank jenssen", "arnt fr\u00f8seth", "nils ebbesen", "niels torp arkitekter", "b\u00f8rge brende", "arent m. henriksen", "gudmund gjengaar", "marte lauvsnes"]}, {"field": "kw-taxonomy", "value": ["nyheter", "nyheter/trondheim", "nyheter/trondheim/stolavs"]}, {"field": "og-image", "value": "http://www.adressa.no/incoming/article1204010.ece5/ALTERNATES/w980-default/UKESTOLAV7"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Norges dyreste sykehus"}, {"field": "og-type", "value": "article"}, {"field": "og-url", "value": "http://www.adressa.no/nyheter/trondheim/stolavs/article868556.ece"}, {"field": "pageclass", "value": ["article"]}, {"field": "publishtime", "value": "2007-05-26T09:09:35.000Z"}, {"field": "recs-articleid", "value": "1828482"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|trondheim"}, {"field": "recs-category2", "value": "taxonomy|nyheter|trondheim|stolavs"}, {"field": "recs-publishtime", "value": "2007-05-26T09:09:35.000Z"}, {"field": "recs-rawtitle", "value": "Norges dyreste sykehus -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/trondheim", "nyheter/trondheim/stolavs"]}, {"field": "teaser", "value": "Det er lederutviklingskurs i Helse Midt-Norge i april i \u00e5r, og Helsebygg-sjef Johan Arnt Vatnan tar bladet fra munnen: - Hvis jeg var sykehusdirekt\u00f8r, ville jeg ha sparket hele gjengen."}, {"field": "thumbnail", "value": "http://content-thumbnail.cxpublic.com/content/thumbnail200x150/e139d520921a5387ce0d99c6350a7f43f09bde9b.jpg?5994a25a"}, {"field": "thumbnailfullheightdimensions", "value": "200x5448"}, {"field": "timestamp", "value": "2017-08-16T19:51:54.000Z"}, {"field": "title", "value": "Norges dyreste sykehus"}, {"field": "url", "value": "http://www.adressa.no/nyheter/trondheim/stolavs/article868556.ece"}, {"field": "urlhash", "value": "e139d520921a5387ce0d99c6350a7f43f09bde9b"}], "score": 0.29407474, "siteId": "9222270286501375973", "id": "e139d520921a5387ce0d99c6350a7f43f09bde9b"}

