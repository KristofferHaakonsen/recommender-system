{"fields": [{"field": "modifiedtime", "type": "time", "value": "2012-06-18T10:29:11.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": ["kjerstin rab\u00e5s", "knut okkenhaug", "\u00e5ge winge", "kjerstin rab\u00e5s", "knut okkenhaug"]}, {"field": "body", "value": ["Saken oppdateres.", "I ett minutt h\u00f8res kun ventilasjonsanleggets monotone sus. Den siste som d\u00f8de plutselig og uventet av sykdom, ble 53 \u00e5r.", "Etter \u00e5rsm\u00f8tet i verkstedforeningen ved Marienborg g\u00e5r et f\u00f8rtitall medlemmer ned til puben p\u00e5 hj\u00f8rnet av Folkets hus. De spiser et karbonadesm\u00f8rbr\u00f8d, tar noen pils og snakker om jobben i de digre hallene i skyggen av By\u00e5sen, nede ved Nidelva p\u00e5 jernbanens hovedverksted for vedlikehold av dieselmateriell. Om sveiser\u00f8yken, asbesten, om oljedampen og eksosen som svei i \u00f8ynene. Om giftadvarslene som var klistret p\u00e5 200-litersfat med l\u00f8semidler.", "LES MER:  83 NSB-ansatte d\u00f8de f\u00f8r pensjonsalder", "I flere \u00e5r har arbeidere og tillitsvalgte stilt seg sp\u00f8rsm\u00e5l om det kan v\u00e6re en sammenheng mellom arbeidskamerater som d\u00f8de i ung alder, de mange syke og den jobben de gjorde for \u00e5 holde togene i trafikk p\u00e5 Nordlandsbanen.", "\u00c5ret er 1986, og Gunnleif Myhre er begynt som lokstallvisit\u00f8r p\u00e5 Marienborg. Hans jobb er \u00e5 rengj\u00f8re togmateriell. B\u00e5de understell, karosseri og motorer p\u00e5 lokomotivene skal spyles rene for skitt og st\u00f8v f\u00f8r de sendes ut av lokstallen. Av og til skjer det dyretragedier p\u00e5 linja. Da blir jobben ekstra krevende for spylerne.", "H\u00d8R GUNNLEIF FORTELLE: - Mange har d\u00f8dd av kreft", "Lufta i lokstallen kan v\u00e6re s\u00e5 stinn av eksos fra kaldstartede lokomotiver p\u00e5 tomgang at det er som \u00e5 g\u00e5 inn i et t\u00e5kehav. I hallen uten luftavtrekk st\u00e5r \u00e5pne oljefat, og det dunster olje fra de varme motorene som skal rengj\u00f8res.", "Likevel en ettertraktet arbeidsplass. Gode kolleger, sikker jobb, et sted hvor s\u00f8nner g\u00e5r i sine fedres fotspor. Men det er noe Myhre stusser over: Sofaen i spiserommet brukes som soveplass, mens andre halvsover rundt lunsjbordet.", "Midt p\u00e5 80-tallet kom de f\u00f8rste advarslene. L\u00f8semidler kunne for\u00e5rsake varige hjerneskader, og det ble registrert opptil 200 nye tilfeller hvert \u00e5r.", "Avisene skrev om billakkerere, malere, trykkeriarbeidere, laboranter og plastb\u00e5tarbeidere. Noen av dem var s\u00e5 rammet av hukommelsessvikt at de m\u00e5tte ha hjelp for \u00e5 finne hjem etter jobb. Ogs\u00e5 jernbanearbeiderne begynte \u00e5 ane fare.", "Til n\u00e5 hadde asbest v\u00e6rt et alvorlig problem, og p\u00e5 slutten av 90-tallet m\u00e5tte Jernbaneverket og NSB betale ut erstatninger til asbestskadde arbeidere.", "TIDLIGERE ANSATT - Jeg f\u00f8lte meg forgiftet", "Men farlige l\u00f8semidler blir h\u00e5ndtert p\u00e5 en lemfeldig m\u00e5te. I verkstedhallen p\u00e5 Marienborg vaskes motordeler i l\u00f8semiddelet trikloretylen \u2013 et supermiddel for \u00e5 f\u00e5 motordeler avfettet og rene. Men det er en hake ved stoffet. Det er ren gift.", "I 1980 ansettes en tidligere Nob\u00f8-arbeider p\u00e5 verkstedet. Han blir lettere sjokkert n\u00e5r han ser hvordan det farlige stoffet h\u00e5ndteres. P\u00e5 Nob\u00f8 fikk lakkererne klar beskjed om \u00e5 unng\u00e5 direkte kontakt med trikloretylen. Det ble tatt urinpr\u00f8ver jevnlig. De som \u00abpisset tri\u00bb, ble tatt ut av jobben for en periode.", "I \u00abtrirommet\u00bb p\u00e5 Marienborg gikk hans nye arbeidskamerater opp i trikaret for \u00e5 spa ut bunnslam. De som jobbet med det giftige middelet, kunne bli r\u00f8dflammet p\u00e5 kroppen etter \u00e5 ha tatt seg en \u00f8l. Det ble sagt at ballene til gutta som rengjorde trikaret, skrumpet inn som svisker.", "Tri er kreftfremkallende hos dyr, muligens ogs\u00e5 hos mennesker. Fem gram tri er d\u00f8delig dose for et menneske. Informasjonen st\u00e5r \u00e5 lese p\u00e5 deklarasjonen fra Yrkeshygienisk institutt, utgitt i oktober 1980. I ettertid har det blitt kjent at eksponering for trikloretylen kan p\u00e5virke hjertet og f\u00f8re til plutselig d\u00f8d.", "Advarselen fra den nyansatte Nob\u00f8-arbeideren bidro til forbedringer p\u00e5 Marienborg. Ingen skulle lenger st\u00e5 oppe i karet under rengj\u00f8ring. Men fortsatt ble det syndet. Portene til trirommet kunne bli \u00e5pnet for lufting mot verkstedet, og en eim av tri fylte hallen. Det giftige middelet ble fortsatt brukt, selv om helsefarene var godt dokumentert.", "\u00ab ... det er vel slik at en ikke \u00f8nsker \u00e5 g\u00e5 for raskt frem heller. Triens rengj\u00f8ringsevne er udiskutabel\u00bb, heter det i et internt dokument fra Marienborgs trigruppe, en arbeidsgruppe best\u00e5ende av bedriftshelsetjenesten, verneleder, hovedverneombud, ansatte og ledelse.", "I dokumentet fra 1986 omtales ogs\u00e5 de uoffisielle vaskeplassene i verkstedet, hvor motordeler fortsatt vaskes i b\u00f8tter og kar fylt med farlige l\u00f8semidler. Ansvaret for \u00e5 fjerne slike \u00absnuskete vaskeplasser\u00bb er det verksmesterne som har, if\u00f8lge arbeidsgruppas notat.", "Gunnleif Myhre trekker p\u00e5 seg spyledressen, til forveksling lik den kriminaletterforskere bruker n\u00e5r de unders\u00f8ker et \u00e5sted, og g\u00e5r ned jerntrappa til grava under spylesporet.", "Han spr\u00f8yter de tilgrisete delene med l\u00f8semiddelet Selaclean. 200 liter per understell. N\u00e5 skal stoffet jobbe seg inn i skittlagene f\u00f8r dritten spyles av med varmt vann.", "Selaclean gj\u00f8r reint, men er langtfra ufarlig. I NSBs brukerveiledning fra 1981 st\u00e5r det at l\u00f8semiddelet inneholder white spirit som tas opp i mage, tarm og lunger. Inn\u00e5nding av damp eller t\u00e5ke kan p\u00e5virke nervesystemet. En sprut i \u00f8yet kan gi alvorlige skader. Ved hudkontakt skal tils\u00f8lt t\u00f8y fjernes raskt. (I dag inneholder Selaclean mildere virkestoffer.)", "TILLITSVALGT: - Mistenker at NSB har svin p\u00e5 skogen", "I t\u00e5ka av l\u00f8semiddel er kjeledressen Myhres eneste verneutstyr. Vernebriller vil han ikke bruke, de dugger, og den kaffefilterliknende vernemasken foran munnen er mest til plunder. Friskluftmasken med plastskjerm foran \u00f8ynene er umulig \u00e5 jobbe med n\u00e5r arbeidet skal g\u00e5 raskt og effektivt.", "Myhre g\u00e5r inn i lokets maskinrom. Det er trangt som i en ub\u00e5t, og det er ikke tid til \u00e5 vente p\u00e5 at motorene er avkj\u00f8lt. Lokomotivet skal rekke neste avgang til Bod\u00f8. Opptil 200 liter motorolje etterfylles og lufta er stinn av oljedamp. Motorene rengj\u00f8res med l\u00f8semiddel som fordamper mot varmt jern.", "Etterp\u00e5 g\u00e5r Myhre i dusjen for \u00e5 skrubbe av seg skitt, olje og l\u00f8semiddel som har trengt gjennom kjeledressen og festet seg til huden.", "Det tar ikke mange ukene f\u00f8r Myhre selv kjenner den samme f\u00f8lelsen som karene som legger seg nedp\u00e5 i lunsjen. Tr\u00f8ttheten. D\u00f8sigheten. Svimmelheten.", "Men l\u00f8semidler var slett ikke den eneste faren ved jernbanens verksted. Enda et problem hadde lenge ligget i lufta.", "Inne i lokstallen st\u00e5r diesellokomotivene p\u00e5 rekke og rad. Det er minst 3000 hestekrefter i hvert av dem. N\u00e5r lokene fyres opp, legger eksosen seg som et tjukt teppe under taket. S\u00e5 synker den ned og blir til et t\u00e5kehav der arbeiderne jobber. Det fortelles om arbeidere som ble s\u00e5 avhengig av den daglige dosen dieseleksos at de la s\u00f8ndagsturen om Munkegata for \u00e5 sniffe eksos fra bussene.", "Eksos har v\u00e6rt en hodepine siden de f\u00f8rste diesellokomotivene kom p\u00e5 slutten av 60-tallet. Dette problemet var det f\u00f8rste verneombudstjenesten grep tak i da den startet i 1978. I 1987 kom det f\u00f8rste ventilasjonsanlegget i \u00f8vre lokstall. I nedre lokstall, der de startet lokomotivene, ble portene tidvis \u00e5pnet for utlufting.", "Det var stadige forbedringer, men inne i hallene f\u00f8ltes fortsatt ubehaget av den kvalmende eksosen. De ansatte i lokstallen foreslo \u00e5 trekke lokene ut for \u00e5 starte dem i friluft, men det ga merarbeid og var mindre effektivt. P\u00e5 Marienborg ble det gjort eksosm\u00e5linger i 1996 som viste at myndighetenes tiltaksgrense ikke var oversteget, men problemene var tilstrekkelige til \u00e5 gi ubehag, if\u00f8lge et skriv fra yrkeshygienikeren ved Marienborg.", "Tidligere klubbleder Stig Hofstad mener arbeidsstokken var for pliktoppfyllende.", "\u2013 Det hendte vi lufta ut eksosen f\u00f8r Arbeidstilsynets folk kom p\u00e5 bes\u00f8k, sier Hofstad.", "S\u00e5 sent som 8. april 2002 fikk vedlikeholdssjef Torild M. Amundsen et skriftlig opprop fra 11 ansatte i lokstallen. De protesterte mot manglende ventilasjon og dieseleksosplager:", "\u00abDa vi nok en gang er i ferd med \u00e5 bli lurt av v\u00e5r egen ledelse, finner vi det p\u00e5krevet \u00e5 sette frem v\u00e5re krav til den luftkvaliteten vi skal jobbe i. Vi har hele tiden blitt bedt om \u00e5 v\u00e6re t\u00e5lmodige for om kort tid vil problemet bli l\u00f8st n\u00e5r vi i forbindelse med ny hall f\u00e5r nytt anlegg\u00bb, heter det i oppropet.", "Arbeiderne p\u00e5peker at dette med t\u00e5lmodighet var noe de hadde f\u00e5tt h\u00f8re hvert eneste \u00e5r i ti \u00e5r, uten at problemet var l\u00f8st.", "\u00abFor \u00e5 vise at v\u00e5r t\u00e5lmodighet er oppbrukt og at vi mener alvor, krever vi en ferdigstillelse av ventilasjonsanlegget f\u00f8r 1. september 2002\u00bb, skriver de til ledelsen.", "Det skulle g\u00e5 25 \u00e5r fra verneombudenes f\u00f8rste bekymringsmelding om dieseleksos, til det i 2005 kom et ventilasjonsanlegg i lokstallen som arbeiderne mente ga et forsvarlig arbeidsmilj\u00f8.", "Forskere ved Karolinska institutet i Stockholm mener dieseleksoseksponeringen \u00f8ker risikoen for lungekreft og hjerteinfarkt, samt andre alvorlige sykdommer.", "Folkehelsa i Norge viser til at jernbanearbeidere som har v\u00e6rt utsatt for en h\u00f8y eksponering av dieseleksos, har \u00f8kt risiko for \u00e5 utvikle lungekreft.", "Kvelden 21. oktober 1986 \u00f8nsker verneombud Aksel Skjelbred velkommen til lokstallens spiserom. Skjelbred er en ung, uredd idealist, og p\u00e5 Marienborg er det nok \u00e5 ta tak i. Fem ganger dette \u00e5ret stopper han arbeidet i lokstallen fordi han mener eksosen er helsefarlig.", "Denne kvelden er det ikke eksos som skal diskuteres. Derimot en l\u00f8semiddelaksjon igangsatt av NSB-ledelsen. Blant m\u00f8tedeltakerne er representanter fra bedriftshelsetjenesten og en yrkeshygieniker fra NSB i Oslo.", "Skjelbred sier at Marienborg er utpekt som et spesielt objekt for aksjonen p\u00e5 grunn av de store mengdene l\u00f8semiddel som benyttes i lokstallen. Eksemplene er mange.", "Bare i l\u00f8pet av \u00e5rets ni f\u00f8rste m\u00e5neder gikk det med 17000 liter av l\u00f8semiddelet Selaclean til spyling av understell og rengj\u00f8ring av gulv. I tillegg ble det brukt 10000 liter lakkvask for \u00e5 vaske karosserier og lokomotivvinduer. NSB er n\u00e5 i startfasen med \u00e5 skaffe oversikt over bruken av l\u00f8semiddel. Yrkeshygienikeren sier de giftige stoffene kan benyttes, men de m\u00e5 brukes p\u00e5 en forsvarlig m\u00e5te.", "De f\u00e5 verkstedarbeiderne som har m\u00f8tt opp, f\u00e5r en innf\u00f8ring i symptomene ved bruk av de organiske stoffene. L\u00f8semiddel binder seg til fettvevet i kroppen, og fordi hjernen er sv\u00e6rt fettrik, angripes b\u00e5de den og nervesystemet raskt. Symptomene p\u00e5 l\u00f8semiddelskader er diffuse, men alvorlige, forteller en sykepleier: tretthet, hodepine, svimmelhet, kvalme, oppkast. Symptomene kan bli varige ved lang tids p\u00e5virkning, og f\u00f8re til konsentrasjonssvikt, sl\u00f8vhet, depresjon. Utsatte organer er lever, nyrer og hjerte.", "Det advares spesielt mot l\u00f8semiddelet trikloretylen.", "Fire m\u00e5neder etter oktoberm\u00f8tet skriver verneombud Aksel Skjelbred en rapport til fagforeninga. Han lister opp erfaringer med l\u00f8semiddelaksjonen: Forbruket av Selaclean har g\u00e5tt ned. Ved spyling av lokomotiv brukes n\u00e5 stoffer som er p\u00e5st\u00e5tt langt mindre helsefarlige. Men aksjonen er d\u00e5rlig fulgt opp av NSB og verneleder, p\u00e5peker Skjelbred. Og gruppen som jobber med l\u00f8sninger har liten fremdrift. Det positive er at det bygges ny vaskehall, og at luftavtrekk monteres ved flere arbeidsstasjoner hvor det brukes l\u00f8semiddel.", "Men \u00e5tte \u00e5r etter at l\u00f8semiddelaksjonen startet, er l\u00f8semidler fortsatt et problem p\u00e5 Marienborg.", "I 1994 trykker \u00abBufferen\u00bb, verkstedarbeidernes eget medlemsblad, et skriv som tyder p\u00e5 at det har skjedd lite med bevisstheten rundt l\u00f8semiddelskader og verneutstyr:", "\u00abDet er ikke lett \u00e5 lese advarslene p\u00e5 kjemikaliene, det slurves med verneutstyr og de som st\u00e5r i n\u00e6romr\u00e5det, blir ogs\u00e5 eksponert. B\u00e5de ledere og arbeidere oppfordres til \u00e5 ta ansvar.\u00bb", "I dag forklarer tidligere bedriftslege ved NSB Trondheim distrikt p\u00e5 80-tallet, Per Gunnar Jenssen, Marienborg-arbeidernes manglende bruk av verneutstyr p\u00e5 denne m\u00e5ten:", "\u2013 Bedriftshelsetjenesten p\u00e5pekte dette mange ganger. I ettertid kan en sp\u00f8rre om arbeidsgiver burde brukt sin styringsrett og p\u00e5leggsplikt for \u00e5 beordre folk til \u00e5 bruke verneutstyr. Det var f\u00f8rst da asbestforskriften kom at Arbeidstilsynet p\u00e5la bruk av verneutstyr. Da er vi p\u00e5 1990-tallet.", "Tidligere hovedverneombud Aksel Skjelbred, som sluttet ved Marienborg i 1996, mener at ledelsen burde tatt et st\u00f8rre ansvar:", "\u2013 Det er arbeidsgiver som skal p\u00e5se at arbeidstakere bruker verneutstyr, if\u00f8lge arbeidsmilj\u00f8loven. Men n\u00e5r det er sagt, kan ikke arbeidstakere fratas ansvaret for \u00e5 verne om sin egen helse.", "Tidligere lokstallarbeider Steinar Haugr\u00f8nning har lenge slitt med hukommelsestap. I jobb p\u00e5 Marienborg var han plaget av ekstrem tr\u00f8tthet.", "\u2013 Jeg har problemer med \u00e5 l\u00e6re meg nye ting. Hukommelsen svikter, jeg skriver lapper og glemmer hvor jeg har lagt dem. N\u00e5r jeg snakker, sliter jeg med \u00e5 finne ord, og det hender at jeg glemmer hva jeg egentlig skulle si. Midt i samtalen.", "Bekreftelsen p\u00e5 at han var l\u00f8semiddelskadd fikk han i juni i fjor, fra arbeidsmedisinsk avdeling ved St. Olavs. Den kom ti \u00e5r etter at han sluttet p\u00e5 Marienborg. Legene mener det er sannsynlig at den n\u00e5 uf\u00f8retrygdede lokstallarbeideren har p\u00e5dratt seg en yrkesskade etter \u00e5 ha v\u00e6rt eksponert for l\u00f8semidler ved Marienborg i 22 \u00e5r.", "Fra 1979 til 1989 gikk Haugr\u00f8nning turnusen de ansatte kalte spyletur, hvor han rengjorde dieselmateriell med s\u00e5kalt h\u00f8yaromatisk white spirit. Et sterkt og konsentrert l\u00f8semiddel. Selaclean var et slikt middel.", "Fra 1989 til 1991 jobbet Haugr\u00f8nning i laboratoriet. Der tok han oljepr\u00f8ver for \u00e5 sjekke kvaliteten p\u00e5 motoroljen. Olje ble kokt opp i et rom uten avtrekksskap.", "De siste ti \u00e5rene p\u00e5 Marienborg, frem til 2001, rengjorde Haugr\u00f8nning de varme lokmotorene med white spirit i trange lok uten ventilasjon.", "I dokumenter fra arbeidsmedisinsk avdeling ved St. Olavs Hospital bekrefter bedriftshelsetjenestens yrkeshygieniker, Jan Stokdahl, dette. Stokdahl opplyser at arbeidet med rengj\u00f8ring av dieselmotorene trolig ga en meget tung eksponering for l\u00f8semidler.", "Da Haugr\u00f8nning sluttet, var det g\u00e5tt 15 \u00e5r siden NSB startet sin l\u00f8semiddelkampanje.", "I 1983, tre \u00e5r etter at \u00abNob\u00f8-arbeideren\u00bb advarte mot trikloretylen, st\u00e5r han i en stige da hjertet begynner \u00e5 hamre voldsomt. Han segner om p\u00e5 jobben og sendes til sykehus med symptomer p\u00e5 angina. Men hjertemedisinen nitroglyserin virker ikke.", "S\u00e5 gj\u00f8r kona en skremmende oppdagelse; mannens hjerte hamrer som om det g\u00e5r i en grusgang. F\u00f8r kollapsen rengjorde han et lok og brukte 400 liter Selaclean. Han frykter at hjertets \u00abgrusgange\u00bb kan skyldes omgangen med l\u00f8semidler.", "P\u00e5 slutten av 1990-tallet, dr\u00f8yt 15 \u00e5r etter kollapsen, er helsa s\u00e5 d\u00e5rlig at han m\u00e5 slutte i jobben. Han har problemer med konsentrasjonen. Hukommelsessvikt. I dag er han erkl\u00e6rt l\u00f8semiddelskadd og er uf\u00f8retrygda.", "Han er en av marienborgerne som har f\u00e5tt innvilget erstatning gjennom Nav. Et n\u00e5l\u00f8ye \u00e5 passere for den som s\u00f8ker yrkesskadeerstatning.", "For at Nav skal godkjenne en lidelse som \u00abyrkessykdom,\u00bb m\u00e5 den f\u00f8rst st\u00e5 p\u00e5 lista over yrkessykdommer som kan godkjennes. Eksempler p\u00e5 sykdommer som skal likestilles med yrkesskade, er plager som skyldes forgiftning eller annen kjemisk p\u00e5virkning, allergi, hud- og lungesykdommer.", "If\u00f8lge arbeidsmedisiner H\u00e5kon Lasse Leira ved St. Olavs Hospital er lista til hinder for godkjenning av alle sykdommer som ikke st\u00e5r der.", "\u2013 I tillegg til at sykdommen m\u00e5 st\u00e5 p\u00e5 lista, m\u00e5 den oppfylle tre til fire ekstra kriterier med hensyn til sykdomsbilde og eksponering for \u00e5 bli godkjent. Det skjer ofte at Nav er uenig med arbeidsmedisinerne, sier H\u00e5kon Lasse Leira.", "Det finnes eksempler p\u00e5 pasienter fra Marienborg som har m\u00f8tt veggen hos Nav, selv etter \u00e5 ha f\u00e5tt en arbeidsbetinget diagnose hos arbeidsmedisinere og nevropsykologer. Med andre ord: Ekspertene blir overpr\u00f8vd av kolleger i Nav.", "Per Gunnar Jenssen, tidligere bedriftsoverlege i NSB, er i dag r\u00e5dgivende overlege hos Nav i Oslo.", "\u2013 Det kan v\u00e6re m\u00f8rketall over yrkesskadde p\u00e5 Marienborg, men som bedriftslege, og n\u00e5 som Nav-lege, har jeg sett slike saker fra begge sider. Lovverket sier at det skal v\u00e6re overveiende sannsynlig at skaden skyldes yrkeseksponering. Det finnes flere eksempler p\u00e5 at folk har v\u00e6rt eksponert for l\u00f8semidler i yrket, men at de ogs\u00e5 har hatt et stort alkoholinntak privat. Da m\u00e5 en finne ut om skaden kunne skjedd uavhengig av alkoholinntaket, og det blir en skj\u00f8nnsmessig vurdering i hvert enkelt tilfelle, sier Jenssen.", "Et problem for arbeidsmedisinerne er \u00e5 bevise hva den enkelte ble eksponert for av helsefarlige stoffer i jobben. \u00c5rsak: Arbeidsgivere f\u00f8rer ikke en systematisk oversikt, slik loven p\u00e5legger dem.", "Alle arbeidsgivere har plikt til \u00e5 f\u00f8re register over arbeidstakere som utsettes for kreftfremkallende stoffer p\u00e5 arbeidsplassen. Opplysningene skal oppbevares i 60 \u00e5r.", "\u2013 Men dette er kun en sovende papirforskrift. Sannheten er at nesten ingen bedrifter gj\u00f8r dette, sier arbeidsmedisiner H\u00e5kon Lasse Leira.", "Han f\u00e5r st\u00f8tte fra andre eksperter Adresseavisen har kontaktet.", "Leira sier eksponeringsm\u00e5lingene i de fleste bedrifter er elendige, noe som gj\u00f8r det vanskelig \u00e5 sl\u00e5 fast hvor stor doser den enkelte arbeider ble utsatt for.", "Det er ikke uvanlig at det tar 20-30 \u00e5r fra eksponering til du blir syk av kreft. Derfor kan det ta mange \u00e5r fra en arbeider utsettes for farlige stoffer i jobben, til han eller hun s\u00f8ker yrkesskadeerstatning. Og manglende registrering betyr at disse personene f\u00e5r problemer med bevisf\u00f8ringen.", "Adresseavisen har m\u00f8tt stengte d\u00f8rer i arbeidet med \u00e5 unders\u00f8ke en mulig sammenheng mellom arbeidsmilj\u00f8 og sykdom p\u00e5 Marienborg. Og der vi har f\u00e5tt adgang, finnes ikke s\u00f8kbare datasystemer.", "Vi har bedt Arbeidstilsynet om resultatene fra dieseleksos-m\u00e5linger som ble gjennomf\u00f8rt fra 1980 til 2005 p\u00e5 Marienborg. De er trolig lagret hos Statens arbeidsmilj\u00f8institutt, men instituttet nekter \u00e5 utlevere sitt materiale. V\u00e5r klage er n\u00e5 til behandling hos Arbeidsdepartementet.", "Arbeidsmedisinsk avdeling ved St. Olavs Hospital, som utreder yrkesskader i Midt-Norge, kan ikke fortelle hvor mange arbeidere fra Marienborg de har hatt til vurdering for mulige yrkessykdommer. De har heller ikke hatt et s\u00f8kbart system for dette siden 90-tallet, den gang dataprogrammet Word Perfect var operativt.", "Heller ikke Nav kan svare p\u00e5 hvor mange ved Marienborg som har f\u00e5tt godkjent yrkessykdom eller uf\u00f8rhet. De har heller ikke s\u00f8kbare systemer for dette.", "Det er usikkert om bedriftshelsetjenesten ved Marienborg har slik oversikt, NSB har nektet \u00e5 gi oss opplysninger om slike forhold. Det n\u00e6rmeste vi kommer svar p\u00e5 omfanget av yrkessykdommer, er den generelle skadestatistikken til Finansn\u00e6ringens hovedorganisasjon p\u00e5 bransjeniv\u00e5.", "\u2013 Tall p\u00e5 yrkessykdom tyder p\u00e5 grov underrapportering, sier arbeidsmedisiner H\u00e5kon Lasse Leira.", "Kols er ett eksempel p\u00e5 sykdommer som underrapporteres. Helsedepartementet ansl\u00e5r at det \u00e5rlig er 20000 nye tilfeller av kols. Internasjonalt er det enighet om at 15 prosent av kolstilfellene skyldes arbeidsmilj\u00f8. I s\u00e5 fall betyr det 3000 nye tilfeller av arbeidsbetinget kols her i landet hvert \u00e5r. Men til Arbeidstilsynet rapporteres det \u00e5rlig inn under 100 nye tilfeller.", "\u2013 Det er en underrapportering p\u00e5 97 prosent. Det samme gjelder antagelig for sykdommer som astma og lungekreft, poengterer Leira.", "Verkstedklubben har heller ingen samlet oversikt over saker hvor Marienborg-ansatte har f\u00e5tt erstatning.", "Tidligere klubbleder Stig Hofstad husker godt hvordan skadene rammet kolleger. Hans erfaring kan forklare hvorfor verkstedforeninga ikke f\u00e5r kjennskap til skadeomfang og utbetalinger.", "\u2013 Dette var et \u00f8mt\u00e5lig tema. Du vil ikke bli assosiert med glemskhet, ustabilt hum\u00f8r og mulig impotens. Dette ble dysset ned. De fleste som fikk erstatning, \u00f8nsket ingen snakk om dette.", "Adresseavisen kjenner til at minst ni tidligere arbeidere ved Marienborg har f\u00e5tt yrkesskadeerstatning, og fem av dem har f\u00e5tt erstatning for l\u00f8semiddelskader. Andre har bedt om advokatbistand for \u00e5 f\u00e5 vurdert sine saker juridisk.", "Men noen av dem som ble alvorlig syke p\u00e5 Marienborg, vil aldri f\u00e5 sine saker behandlet.", "Det f\u00f8ltes p\u00e5 mange m\u00e5ter som \u00e5 komme hjem da lokstallvisit\u00f8r Gunnleif Myhre gikk inn porten p\u00e5 Marienborg f\u00f8rste gang i 1986. Her jobbet flere slektninger av ham, blant annet to onkler. De skulle ikke bli kolleger s\u00e5 lenge. Lokstallvisit\u00f8r Martin Myhre d\u00f8de i juni 1992 av kreft i tykktarmen, 66 \u00e5r gammel. To \u00e5r etter d\u00f8de verkstedarbeider Hilmar Myhre (65). Han d\u00f8de br\u00e5tt av hjertestans p\u00e5 hytta.", "\u2013 Den gang tenkte jeg ikke at d\u00f8dsfallene kunne ha noe \u00e5 gj\u00f8re med jobben p\u00e5 Marienborg. Men da stes\u00f8nnen til onkel Hilmar, Egil Bakken p\u00e5 53 \u00e5r, d\u00f8de i 1999, hadde kollegene lenge snakket om at det kunne v\u00e6re en sammenheng mellom arbeidsmilj\u00f8et og alle krefttilfellene.", "P\u00e5 den tiden begynte Gunnleif selv \u00e5 f\u00e5 alvorlige problemer med helsa.", "Adresseavisen presenterte fredag tall fra Marienborg som fikk forskere til \u00e5 \u00f8nske unders\u00f8kelser av om det kan v\u00e6re en sammenheng mellom sykdom og de stoffene arbeiderne er blitt utsatt for.", "JOURNALISTENE: Slik jobbet vi med Marienborg-saken", "Bj\u00f8rn Hilt, som er leder for arbeidsmedisinsk avdeling ved St. Olavs Hospital, mener det er naturlig \u00e5 inkludere andre verkstedarbeidere i Trondheim i en slik unders\u00f8kelse.", "Siden 1980 har i overkant av 500 arbeidere jobbet i de utsatte verkstedhallene p\u00e5 Marienborg. Adresseavisens kartlegging viser at 83 av disse d\u00f8de 67 \u00e5r eller yngre.", "Vi har v\u00e6rt i kontakt med p\u00e5r\u00f8rende til de som har d\u00f8dd tidlig, og resultatet av v\u00e5re unders\u00f8kelser viser:", "30 d\u00f8de av hjertesykdommer.", "De \u00f8vrige som d\u00f8de av sykdom, hadde andre diagnoser.", "Bak hvert d\u00f8dsfall skjuler det seg historier som kan v\u00e6re interessante for forskerne:", "Lokstallarbeider \u00c5ge Frengen var tidligere norgesmester i terrengl\u00f8p og aktivt friluftsmenneske. Etter en sykkeltur fra Selsbakk til Heimdal satte Frengen seg i en hagestol. I neste \u00f8yeblikk var han borte. 53 \u00e5r gammel. Frengen ble ikke obdusert, men d\u00f8ds\u00e5rsaken ble ansl\u00e5tt \u00e5 v\u00e6re blodpropp til lungene.", "Magne Wikran jobbet 18 \u00e5r p\u00e5 Marienborg f\u00f8r han ble overtallig. I flere \u00e5r jobbet han med termisk spr\u00f8yting, la varm pulverlegering p\u00e5 kaldt metall for \u00e5 gj\u00f8re det ekstremt hardt. Han hadde lenge v\u00e6rt plaget av hodepine og var ofte sliten n\u00e5r han kom hjem fra jobb. En morgen segnet han plutselig om. To dager senere d\u00f8de han, 49 \u00e5r gammel.", "LES MER: - Kunne far v\u00e6rt i live i dag?", "Wikran ble ikke obdusert, men legene mente d\u00f8ds\u00e5rsaken var blodpropp til hjernen. Wikrans to s\u00f8nner vil n\u00e5 vite om arbeidet p\u00e5 Marienborg kan ha gjort faren syk.", "Et annet sted i Trondheim sitter en enke og mor. Hennes mann d\u00f8de av hjerteinfarkt, 53 \u00e5r gammel. Senere d\u00f8de s\u00f8nnen av bukspyttkjertelkreft. Han ble 34. Begge jobbet det meste av sine yrkesaktive liv p\u00e5 Marienborg.", "P\u00e5 lungeposten ved Regionsykehuset i Trondheim fikk Arvid S\u00e6terhaug beskjeden som fikk verden til \u00e5 rase sammen for ham og familien. Kona Maj-Britt oppfanget ordene \u00ablungekreft\u00bb og \u00abspredning til skjelettet\u00bb, f\u00f8r hun besvimte.", "Etter det f\u00f8rste sjokket spurte Arvid legene:", "\u2013 Hva vil dere gj\u00f8re?", "Sp\u00f8rsm\u00e5let kom i retur.", "\u2013 Hva vil du vi skal gj\u00f8re?", "Fem uker senere d\u00f8de han, 46 \u00e5r gammel.", "N\u00e5r det slurves med \u00e5 f\u00f8re register over arbeidstakere som utsettes for kreftfremkallende stoffer, kan dokumentasjonen bli tung for den som vil unders\u00f8ke om den syke d\u00f8de av jobben.", "Men i S\u00e6terhaugs tilfelle finnes m\u00e5linger. I 1977, noen \u00e5r tidligere enn kollega Magne Wikran, startet Arvid S\u00e6terhaug med termisk spr\u00f8yting. I 1980 ble det foretatt st\u00f8v- og gassm\u00e5linger p\u00e5 S\u00e6terhaugs arbeidsstasjon.", "M\u00e5lingene viste at mengden helsefarlige metaller, blant annet st\u00f8vpartikler av krom, oversteg myndighetenes administrative norm inntil fem ganger i pustesonen \u2013 selv med bruk av verneutstyr.", "Det gikk 15 \u00e5r fra denne m\u00e5lingen ble foretatt, til Arvid S\u00e6terhaug fikk konstatert lungekreft.", "P\u00e5 d\u00f8dsleiet s\u00f8rget en svigers\u00f8nn i forsikringsbransjen for at det ble tatt pr\u00f8ver av Arvid S\u00e6terhaug. Dagen f\u00f8r han d\u00f8de, konkluderte en arbeidsmedisiner med at den d\u00f8dssyke arbeideren var blitt syk av jobben han utf\u00f8rte for NSB. St\u00f8v- og gassm\u00e5lingene fra 1980 var med i vurderingen.", "I S\u00e6terhaugs journal st\u00e5r det:", "\u00ab(\u00bf) S\u00e6terhaugs kreftsykdom er for\u00e5rsaket av en kromeksponering i yrkesmessig sammenheng. Det er meldt som yrkessykdom til Arbeidstilsynet.\u00bb", "September 2011: I rytmiske st\u00f8t fordeles cellegift i blodbanene til den tidligere lokstallbetjenten Rolf N\u00e6ss. Fra Gastrosenteret kan han se rett over elva til stedet han jobbet i 20 \u00e5r.", "Den tidligere lokstallbetjenten har sine tanker om \u00e5rsaken til sykdommen legene nylig oppdaget; kreft i tykktarmen med spredning til leveren. Han er den eneste i s\u00f8skenflokken p\u00e5 11 som har f\u00e5tt kreft.", "\u2013 Formannen kunne si, \u00abtar du den grisejobben her p\u00e5 spyleturen, f\u00e5r du g\u00e5 hjem etter at du er ferdig\u00bb. Systemet var slik p\u00e5 1980-tallet, vi tenkte ikke mye p\u00e5 v\u00e5r egen sikkerhet. Jeg var mer opptatt av \u00e5 bli en dyktig lokstallbetjent enn \u00e5 vurdere om stoffene vi jobbet med, var farlige, sier N\u00e6ss.", "Adresseavisen har v\u00e6rt i kontakt med n\u00e6rmere 40 personer som har forlatt Marienborg p\u00e5 grunn av sykdom. Skjelett- og muskellidelser dominerer. Flere har symptomer som kjennetegner l\u00f8semiddelskadde. Noen lider av hjertesykdom og kreft.", "Det er fortsatt uvisst om de som har jobbet i jernbaneverkstedet, er sykere enn resten av befolkningen. Men mange er overbevist om at jobben har \u00f8delagt helsa deres, og at de har kolleger som har d\u00f8dd unge av arbeidsbetinget kreft eller hjertestans.", "\u2013 Denne typen forskning (epidemiologisk forskning) kan sjelden p\u00e5vise helt sikre sammenhenger. Adresseavisens materiale ligner i store trekk p\u00e5 tallene for menn i hele landet for samme aldersspenn og i samme periode. Det gir en viss st\u00f8tte for at datamaterialet kan v\u00e6re temmelig komplett, og at diagnosene ikke ligger s\u00e5 langt fra det man ville f\u00e5tt fra offisielle registre, sier kreftforsker Tom K. Grimsrud.", "59 \u00e5r gamle Einar Brendboe begynte p\u00e5 Marienborg i 1978, her jobbet han til han ble overtallig og uf\u00f8repensjonert for cirka ti \u00e5r siden.", "\u2013 Vi bl\u00e5ste tri, ren gift, av maskindeler som hadde v\u00e6rt oppe i trikaret.", "EINAR FORTELLER - L\u00f8semidlene luktet som fransk prostitusjon", "I dag sliter han blant annet med d\u00e5rlig hukommelse, hodepine, synsforstyrrelser, \u00f8resus og s\u00f8vnmangel. Han har konstant kl\u00f8e over hele kroppen, og kan ikke v\u00e6re i n\u00e6rheten av eksos eller klorvann. Da f\u00e5r han utslett. Ryggen er ogs\u00e5 \u00f8delagt.", "\u2013 Jeg hater Marienborg. Plagene mine gj\u00f8r at jeg kjemper med smerter fra morgen til kveld, sier Brendboe som har f\u00e5tt utbetalt en liten yrkesskadeerstatning fra Nav for sine eksemplager. Brendboe er ikke i tvil om at helsa ble \u00f8delagt p\u00e5 jobben.", "Andre tidligere verkstedarbeidere lurer p\u00e5 om de virkelig har en l\u00f8semiddelskade, eller om de bare har store problemer med hukommelsen. Det er ikke lett \u00e5 bli trodd for arbeiderne som jobbet i giftt\u00e5ka for 30 \u00e5r siden.", "En l\u00f8semiddelskade utvikler seg s\u00e5 lenge du er under p\u00e5virkning av l\u00f8semidler og stopper n\u00e5r du ikke lenger eksponeres.", "\u2013 For 20 \u00e5r siden var det lettere \u00e5 stille riktig diagnose. Den gang var folk mer skadd da de kom til vurdering. I dag er landskapet mer uoversiktlig, sier arbeidsmedisiner H\u00e5kon Lasse Leira.", "Personer som ble l\u00f8semiddelskadet p\u00e5 80-tallet, vil ikke legge merke til det f\u00f8rst n\u00e5.", "\u2013 Unntaket fra regelen er hvis du arbeider i en jobb du mestrer p\u00e5 gammel rutine. Da kan problemet f\u00f8rst bli synlig n\u00e5r du flyttes til annet arbeid med nye utfordringer, sier Leira.", "Mange som har jobbet p\u00e5 Marienborg, har d\u00f8dd i h\u00f8y alder. For der noen bukker under, kan andre t\u00e5le \u00e5 g\u00e5 i det samme milj\u00f8et uten \u00e5 bli syk.", "Fagfeltet arbeidsmedisin er et stebarn innen medisinfaget.", "I Trondheim og Bergen er det noe kursing av medisinerstudentene i arbeids- og milj\u00f8medisin. I Troms\u00f8 undervises det kun seks timer i l\u00f8pet av seks \u00e5rs studietid.", "\u2013 I Oslo ingenting. Null. Nada. Zero. Nothing. Det er derfor usannsynlig at leger med utdanning fra Oslo og Troms\u00f8 skal ha noe peiling p\u00e5 for eksempel l\u00f8semiddelskader, sier arbeidsmedisiner Leira.", "Midlene som settes av til forskning p\u00e5 slike yrkesrelaterte sykdommer, er ogs\u00e5 beskjedne. NHO har et arbeidsmilj\u00f8fond som bidrar til en del forskning. Det kommer litt penger fra private, og Forskningsr\u00e5det kommer med noen friske midler n\u00e5 i h\u00f8st. Det er omtrent det hele, if\u00f8lge Bj\u00f8rn Hilt, leder for arbeidsmedisinsk avdeling ved St. Olavs Hospital.", "Forskningsr\u00e5det finansierer 12 prosent av all medisinsk og helsefaglig forskning i Norge, men mangler oversikt over midler som har g\u00e5tt til faget arbeidsmedisin.", "Et s\u00f8k i prosjektarkivet til Forskningsr\u00e5det tyder p\u00e5 at arbeidsmedisin ikke er s\u00e6rlig tilgodesett. S\u00f8ket gir kun to treff p\u00e5 \u00abarbeidsmedisin\u00bb. \u00abKreft\u00bb gir til sammenligning 181 treff.", "Det er f\u00e5 kjente saker i Norge hvor det er p\u00e5vist en sammenheng mellom alvorlig sykdom og arbeidsmilj\u00f8. Enda f\u00e6rre hvor staten har gitt erstatning.", "Kreftskandalen ved Rosenborg-laboratoriene ble avdekket etter at en professor slo alarm p\u00e5 slutten av 1990-tallet. Han reagerte p\u00e5 at mange av hans tidligere doktorgradsstudenter d\u00f8de av kreft. Til sammen ble det avdekket 25 krefttilfeller blant de n\u00e6rmere 8000 som omga seg med farlige stoffer som benzen og radioaktive isotoper p\u00e5 laboratoriene. Staten har til n\u00e5 utbetalt rundt 30 millioner kroner i erstatning, fordelt p\u00e5 ti kreftrammede/etterlatte.", "I desember 2010 fikk to tannhelsesekret\u00e6rer trygderettens medhold i at de var kvikks\u00f8lvskadd. Det var NRK Brennpunkt som avsl\u00f8rte saken.", "Adresseavisen er kjent med at ni arbeidere har f\u00e5tt erstatning p\u00e5 Marienborg. Erstatningsbel\u00f8pene varierer fra 40000 til 850000 kroner.", "Advokat Bj\u00f8rn Morten Brauti har spesialisert seg p\u00e5 person- og yrkesskader. Han har tidligere Marienborg-arbeidere blant sine klienter. Brauti mener tallene Adresseavisen presenterte fredag, er sv\u00e6rt interessante.", "\u2013 Jeg f\u00e5r assosiasjoner til Rosenborg-saken n\u00e5r jeg ser dette materialet. Det gir grunnlag for \u00e5 vurdere hvorvidt det er juridisk sannsynlig at disse personene er p\u00e5f\u00f8rt helseskader p\u00e5 grunn av arbeidsmilj\u00f8et, sier Brauti.", "Han peker p\u00e5 at det for juristene er nok med 50,1 prosent sannsynlighet i \u00e5rsakssammenheng mellom sykdom og arbeidsmilj\u00f8 for \u00e5 kunne kreve erstatning. Medisinske eksperter legger langt h\u00f8yere sannsynlighet til grunn for sine vurderinger.", "Den tidligere lokstallarbeideren Gunnleif Myhre g\u00e5r p\u00e5 leting etter huskelapper hjemme p\u00e5 Tiller. Sukker tungt, banner stille. Korttidshukommelsen er ikke god. Telefoner han m\u00e5 ta. Varer som m\u00e5 handles. Ting som m\u00e5 hentes. Oppgaver kona ber ham om \u00e5 gj\u00f8re. Overalt ligger det sm\u00e5 gule og r\u00f8de lapper.", "Myhre begynte p\u00e5 Marienborg da han var 25. Her ville han v\u00e6re arbeidslivet ut, men som 41-\u00e5ring m\u00e5tte han gi seg.", "Myhre blir med oss tilbake til Marienborg. I porten m\u00f8ter han hovedverneombud Finn Landstad. De kjenner ikke hverandre fra f\u00f8r, men de jevngamle karene snakker om hva som har endret seg inne p\u00e5 jernbaneverkstedet, og hva som fortsatt er som f\u00f8r p\u00e5 Marienborg.", "\u2013 Hva holder du p\u00e5 med n\u00e5 da, sp\u00f8r Landstad.", "\u2013 Jeg er uf\u00f8retrygda.", "\u2013 Ja vel, akkurat, svarer Landstad.", "S\u00e5 g\u00e5r karene hver til sitt. Landstad til jobben p\u00e5 Marienborg. Gunnleif hjem til huskelappene. Og sofaen.", "Adresseavisen har ved to anledninger bedt om intervju med NSB-ledelsen i denne saken. Alle foresp\u00f8rsler er avvist, sist fra NSBs konsernadvokat Otto Sivertsen Roheim:", "\u00abNSB har opp gjennom tiden hatt en god dialog med Arbeidstilsynet i HMS-sp\u00f8rsm\u00e5l, og har fulgt de anbefalinger som har kommet fra tilsynet. NSB var en aktiv deltaker i Arbeidstilsynets l\u00f8semiddelaksjon p\u00e5 80-tallet. Resultatet var blant annet etableringen av et kartotek over skadelige stoffer, og redusert bruk av l\u00f8semidler i NSBs virksomhet. De konkrete sp\u00f8rsm\u00e5lene Adresseavisen stiller i saken, vil v\u00e6re vurderingstemaer i en eventuell rettslig behandling av erstatningskrav fra n\u00e5v\u00e6rende eller tidligere ansatte. Vi ber derfor om forst\u00e5else for at NSB ikke \u00f8nsker \u00e5 gi noe intervju, eller p\u00e5 annet m\u00e5te vil kommentere disse i media.\u00bb", "Bedriftshelsetjenesten vil heller ikke la seg intervjue:", "\u00abJeg g\u00e5r ut fra at Mantena tar kontakt med oss dersom de \u00f8nsker at vi skal uttale seg om v\u00e5rt arbeid for dem i den perioden dere refererer til\u00bb, skriver Grete Nielsen som har v\u00e6rt bedriftslege i NSB Region nord siden 1986.", "Tidligere yrkeshygieniker Jan Stokdahl ved Marienborg har heller ikke \u00f8nsket \u00e5 la seg intervjue."]}, {"field": "category0", "value": "nyheter"}, {"field": "category1", "value": "nyheter|trondheim"}, {"field": "contenthash", "value": "f3219ff3a190d3e4a176c4161d3a6263339ab9176a608b5b051d0908149021ce"}, {"field": "createtime", "value": "2014-08-31T13:28:04.544Z"}, {"field": "description", "value": "P\u00e5 hvert \u00e5rsm\u00f8te i Statsbanenes Verkstedforening p\u00e5 Marienborg leses det opp navn p\u00e5 d\u00f8de kolleger. I \u00e5r leses 24 navn opp."}, {"field": "dominantimage", "value": "http://www.adressa.no/incoming/article2122098.ece5/ALTERNATES/w980-default/aarsmoete169"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/a4e4949249c0beb563fba1ff42a4e93785459275.jpg?5980f667"}, {"field": "dominantthumbnaildimensions", "value": "300x169"}, {"field": "heading", "value": ["Minnes alle kollegene som gikk bort for tidlig -adressa.no", "Dunsten av diesel", "Advarslene var kommet", "En eim av gift", "Verneutstyr: kjeledress", "Dieselhester i t\u00e5kehav", "Krevde ventilasjonsanlegg", "Oktoberm\u00f8tet", "Kjemikalieadvarsler", "Diagnose: l\u00f8semiddelskadd", "Et hjerte i grus", "Ekspert mot ekspert", "De utilgjengelige registrene", "Grov underrapportering", "Listen over de d\u00f8de", "Nye unders\u00f8kelser", "Eksemplet S\u00e6terhaug", "Tenkte jobb, ikke helse", "En kamp i smerte", "Leger uten innsikt", "F\u00e5 f\u00e5r erstatning", "Livet etter Marienborg", "NSB avviser foresp\u00f8rsler"]}, {"field": "id", "value": "a4e4949249c0beb563fba1ff42a4e93785459275"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["nyheter", "trondheim"]}, {"field": "kw-classification", "value": "health-and-fitness"}, {"field": "kw-concept", "value": ["d\u00f8d", "adresseavisen presenterte fredag", "jobb", "arbeidsmedisinsk avdeling", "l\u00f8semidler", "arbeid"]}, {"field": "kw-entity", "value": ["arbeidsdepartementet", "selaclean", "olavs hospital", "forskningsr\u00e5det", "marienborg", "maj-britt", "brennpunkt", "finansn\u00e6ringens", "tiller", "nidelva", "heimdal", "folkets", "myhre", "gastrosenteret", "oslo og troms\u00f8", "rosenborg", "st. olavs", "nav", "by\u00e5sen", "nob\u00f8", "trondheim og bergen", "per gunnar jenssen", "b. st\u00f8v", "word perfect", "karolinska", "jernbaneverket", "bufferen", "st. olavs hospital", "selsbakk", "regionsykehuset", "arbeidstilsynet", "statsbanenes verkstedforening", "munkegata", "yrkeshygienisk", "adresseavisen", "nordlandsbanen", "region", "statens"]}, {"field": "kw-location", "value": ["stockholm", "oslo", "midt-norge", "trondheim", "norge", "troms\u00f8", "bod\u00f8", "mantena"]}, {"field": "kw-pageclass", "value": "article"}, {"field": "kw-person", "value": ["torild m. amundsen", "egil bakken", "hilmar myhre", "rolf n\u00e6ss", "tom k. grimsrud", "stig hofstad", "aksel skjelbred", "arvid s\u00e6terhaug", "otto sivertsen roheim", "gunnleif myhre", "jan stokdahl", "\u00e5ge frengen", "grete nielsen", "bj\u00f8rn morten brauti", "martin myhre", "magne wikran", "finn landstad", "h\u00e5kon lasse leira", "steinar haugr\u00f8nning", "bj\u00f8rn hilt", "einar brendboe"]}, {"field": "kw-taxonomy", "value": ["nyheter", "nyheter/trondheim"]}, {"field": "og-image", "value": "http://www.adressa.no/incoming/article2122098.ece5/ALTERNATES/w980-default/aarsmoete169"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Minnes alle kollegene som gikk bort for tidlig"}, {"field": "og-type", "value": "article"}, {"field": "og-url", "value": "http://www.adressa.no/nyheter/trondheim/article1725619.ece"}, {"field": "pageclass", "value": ["article"]}, {"field": "publishtime", "value": "2011-11-13T15:48:19.000Z"}, {"field": "recs-articleid", "value": "822581"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|trondheim"}, {"field": "recs-publishtime", "value": "2011-11-13T15:48:19.000Z"}, {"field": "recs-rawtitle", "value": "Minnes alle kollegene som gikk bort for tidlig -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/trondheim"]}, {"field": "teaser", "value": "P\u00e5 hvert \u00e5rsm\u00f8te i Statsbanenes Verkstedforening p\u00e5 Marienborg leses det opp navn p\u00e5 d\u00f8de kolleger. I \u00e5r leses 24 navn opp."}, {"field": "thumbnail", "value": "http://content-thumbnail.cxpublic.com/content/thumbnail200x150/a4e4949249c0beb563fba1ff42a4e93785459275.jpg?5980f667"}, {"field": "thumbnailfullheightdimensions", "value": "200x7397"}, {"field": "timestamp", "value": "2017-08-01T21:45:11.000Z"}, {"field": "title", "value": "Minnes alle kollegene som gikk bort for tidlig"}, {"field": "url", "value": "http://www.adressa.no/nyheter/trondheim/article1725619.ece"}, {"field": "urlhash", "value": "a4e4949249c0beb563fba1ff42a4e93785459275"}], "score": 0.29643345, "siteId": "9222270286501375973", "id": "a4e4949249c0beb563fba1ff42a4e93785459275"}

