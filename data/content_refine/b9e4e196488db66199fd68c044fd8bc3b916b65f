{"fields": [{"field": "modifiedtime", "type": "time", "value": "2017-08-09T07:32:49.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "skatteetaten", "Julebord"]}, {"field": "author", "value": ["hilde \u00f8stmoe", "richard sagen"]}, {"field": "body", "value": ["Det er n\u00e5 festen begynner!!", "En lurvete gjeng sitter ved et vindusbord i baren og skjenker seg h\u00f8ylytt, midt p\u00e5 lyse dagen. De har visst gjort det en stund ogs\u00e5, for innholdet i samtalen er ganske springende, idet fire damer kommer inn fra sn\u00f8drevet utenfor.", "- H\u00e6\u00e6\u00e6\u00e6i, der kommer det flere gjester, jo! gaules det fra vindusbordet, men de fire nyankomne durer rett bort til baren, der de, mot formodning, ikke ber bartenderen om en \u00f8l, men om \u00e5 f\u00e5 snakke med daglig leder. Barverten er imidlertid i det vrange hj\u00f8rnet og serverer dem verken en daglig leder eller en ansvarlig. I stedet t\u00f8rker han sine glass, mens han kjefter opp de beduggede gjestene ved vindusbordet, der kvinnen i selskapet er blitt s\u00e5 br\u00e5t\u00f8rst at hun sjangler bort til baren i et fors\u00f8k p\u00e5 selvbetjening. Situasjonen er kaotisk.", "Skatteetaten fastsatte i fjor totalt 873 milliarder kroner i skatter og avgifter.", "Det ble foretatt nesten 5000 personallistekontroller, skatteoppkreverne sto for 71 prosent av disse. I cirka 30 prosent av sakene ble det ilagt gebyr.", "9700 arbeidsgivere ble kontrollert, av disse var nesten 3500 avdekkingskontroller, alts\u00e5 bokettersyn.", "Skatteetatens kontroller f\u00f8rte til 240 politianmeldelser. Hver tredje anmeldelse ble imidlertid henlagt av politiet.", "For \u00e5 bekjempe arbeidslivskriminalitet, samarbeider Skatteetaten tett med andre etater, prim\u00e6rt Arbeidstilsynet, Arbeids- og velferdsetaten og politiet.", "6420 medarbeidere jobber i Skatteetaten nasjonalt.", "- STOPP!!", "Bartenderen, som slett ikke er en bartender, stanser situasjonen.", "- Hva gikk feil her?!", "Baren vi befinner oss i, ligger riktignok i \u00abLyckliga gatan\u00bb, men gaten ligger trygt innenfor murene av den gamle milit\u00e6rforlegningen i Stavern. Vi er med p\u00e5 Skatteetatens treningsopplegg i Politih\u00f8yskolens \u00f8vingsgate, der de skal l\u00e6re seg \u00e5 h\u00e5ndtere vanskelige og potensielt farlige situasjoner under skattekontroller.", "Den svarte \u00f8konomien i Norge er enorm. Svenske beregninger som \u00d8kokrims risikovurdering legger til grunn, indikerer at den svarte \u00f8konomien tilsvarer rundt fem prosent av BNP. For Norge utgj\u00f8r dette 150 milliarder kroner.", "Det er derfor skatterevisorer n\u00e5 drilles i trygge omgivelser i Stavern. Skurkene finnes i alle bransjer, og i disse dager er det h\u00f8ysesong i serveringsbransjen. Her f\u00e5r de pr\u00f8ve seg p\u00e5 kontroll av shady serveringssteder, med vrange restaurat\u00f8rer og fulle gjester, denne gang i form av instrukt\u00f8rer med skuespillertalent, \u00abdritings\u00bb p\u00e5 promillefritt \u00f8l og luftakevitt.", "- S\u00e5 hva gikk feil?", "Sp\u00f8rsm\u00e5let g\u00e5r til et trettitall skatteinspekt\u00f8rer fra Trondheim, Molde og \u00c5lesund som sitter vaglet tett i tett p\u00e5 en \u00abpublikumstribune\u00bb langs bakveggen i lokalet og f\u00f8lger med p\u00e5 rollespillet.", "Disse etatens betrodde har allerede tilbragt to hele dager med teori, gruppearbeid og en sv\u00e6rt engasjert foreleser som vil den enorme skattesvindelen til livs.", "De har h\u00f8rt kursleder Hans Petter Tetmo understreke at de ikke m\u00e5 undervurdere hjemlene de har, men i stedet bli \u00abdjevelsk gode\u00bb p\u00e5 dem. Og ikke la seg vippe av pinnen.", "To timer senere, i en \u00f8vingsgate med fasader i reneste western-stil, lar de seg vippe av pinnen.", "- Ingen sikret d\u00f8ra. Hvordan sikre den? Forslag?", "Spredte forslag kommer fra salen, uten at instrukt\u00f8r Tetmo blir forn\u00f8yd.", "- Tenke sikkerhet, tenke signal! Be pubverten roe gjestene sine!", "De fire blir sendt tilbake til tribunen, fire nye plukkes. Nye situasjoner, nye fors\u00f8k p\u00e5 \u00e5 h\u00e5ndtere en vrang bartender, svart arbeidskraft i baren, kjeftbruk og knuffing fra en stadig mer ubeh\u00f8vlet partygjeng. Den siste gruppen, fire \u00abmen in black\u00bb, f\u00e5r pr\u00f8ve seg og havner i en situasjon med mye armer og bein.", "- Endelig noen skikkelige mannfolk her, gauler den kvinnelige inspekt\u00f8ren, som i likhet med sine to mannlige kolleger er blitt varm i skuespillertr\u00f8ya. Men gutta p\u00e5 golvet takler situasjonen til godkjent fra Tetmo, som gjennom en halv mannsalder i bransjen har opplevd det meste.", "- Tro meg, alle disse situasjonene, og mer til, er selvopplevd.", "Han flirer, men det er alvor i latteren.", "- De verste tilfellene er nattestid. \u00c5 sjekke om registrering g\u00e5r rett for seg i totida, utenfor et utested, da det kan v\u00e6re rus inne i bildet, det kan nok kalles risikooppdragene. Da kan det faktisk v\u00e6re greit \u00e5 ha stikksikre vester.", "Det er Bj\u00f8rn Ottar Lervik som forteller dette. Lervik befinner seg ikke i Stavern, men i Trondheim, der han innehar den kronglete tittelen \u00abgruppeleder for svart arbeid, gruppe 2 i seksjon 2 (servering, fris\u00f8r, bilverksted)\u00bb.", "Skatte- og avgiftskriminalitet er sannsynligvis den typen \u00f8konomisk kriminalitet som har st\u00f8rst omfang, melder \u00d8kokrim i sin trusselvurdering for 2015-2016. Midt-Norge er intet unntak. Hvert \u00e5r avdekker Skatt Midt-Norge mellom 500 og 1000 millioner i uoppgitt inntekt.  Tilsvarende tall for merverdiavgift er mer enn 120 millioner.", "Mye av jobben til Lerviks menn og kvinner best\u00e5r av skrivebordsarbeid. Men for den delen av jobben som handler om kontrollvirksomhet i den st\u00f8rste bransjen, restaurantbransjen, er det h\u00f8ysesong n\u00e5. Julebordstiden er hektisk. Ogs\u00e5 for skatteetatens kontroll\u00f8rer, som gjerne kommer litt f\u00f8r stengetid og passer p\u00e5 ved kassa til de stenger.", "Og s\u00e5 begynner jobben. Sikre det som er i lokalet. Telle opp kassen. Sjekke lokalene, sikre elektroniske ting. Og ikke minst - trygge sin egen sikkerhet.", "- Personlig sikkerhet tas mye mer p\u00e5 alvor n\u00e5, sier Lervik, som forteller at det nylig er innf\u00f8rt en prosedyre om at kontroll\u00f8rene sender en sms til gruppelederen n\u00e5r de g\u00e5r inn i et lokale og en n\u00e5r de er ferdige.", "Men det er likevel ikke gitt at det er skumle puber som er verst. Flere alvorlige hendelser er knyttet opp mot landbruket.", "- Hvis slektsg\u00e5rden ryker, kan det v\u00e6re veldig dramatisk for enkeltpersoner. En kemner som bes\u00f8kte en g\u00e5rdbruker i Hedmark/Oppland for \u00e5 kreve inn skatt, ble skutt i ryggen med hagle. Han overlevde, men det viser at du aldri vet hvem du kan treffe p\u00e5, sier Lervik. Den omtalte episoden er fra nittitallet, s\u00e5 slike episoder er slett ikke hverdagskost.", "Men lyssky skurker finner du overalt, til alle tider, gjennom hele \u00e5ret.", "Det er april, og atskillig lysere dager, n\u00e5r vi g\u00e5r inn d\u00f8ra som tidligere f\u00f8rte inn til trondheimspolitiets skranker. N\u00e5 huser mursteinsbygget i Kongens gate 87 en annen etat. Skatt Midt-Norge m\u00f8ter deg med plakatoppfordringer om at \u00abdet \u00e5 handle hvitt er enklere enn du tror\u00bb. Det er herfra, i mottakelsen, og opp i etasjene, vi f\u00f8rste gang skal f\u00f8lge etter kommmunikasjonsr\u00e5dgiver Linn Herredsvela inn i etatens midte for \u00e5 f\u00e5 et innblikk i hva revisorene i Skatteetaten egentlig driver med. Settingen er en h\u00e5ndfull menn rundt et bord i et upersonlig m\u00f8terom. Vi frykter knusk. Men det skal snart vise seg at bekymringen for st\u00f8vallergi er ubegrunnet. Vi m\u00e5 bare forlate huset. I hvert fall m\u00e5 historiene det.", "For vi skal f\u00e5 h\u00f8re b\u00e5de om glefsende rottweilere i kjetting, svarteb\u00f8ker skylt ned i do og hundretusener i kontanter pakket i plast. Men f\u00f8rst skal vi snakke litt om hverdagen. Den gr\u00e5. Den som tilbringes p\u00e5 kontoret 95 prosent av tiden, ofte dypt nede i rettsforberedende arbeid. Eller med forberedelser til kontroll der ute. Da handler mye om sikkerhet.", "- Vi har heldigvis veldig f\u00e5 trusselsaker, men vi tar sikkerheten veldig p\u00e5 alvor.", "Det er Stian B. Tingstad (bildet), underdirekt\u00f8r Skattekrim, som har en h\u00e5nd om det hele. Han tilbringer dagene innenfor de r\u00f8de mursteinsveggene i \u00abhovedkvarteret\u00bb, sammen med ganske mange andre, som detektivene i Saes. Saes er en forkortelse for \u00absikring og analyse av elektroniske spor\u00bb, og det er disse som snuser opp alle digitale spor, sjekker transaksjoner i utlandet og knekker krypteringer.", "Det kan ta flere \u00e5r fra denne gjengen \u00e5pner en sak og til den avsluttes. Men de kan ogs\u00e5 v\u00e6re med som st\u00f8ttemannskap i felten, for \u00e5 sortere ut relevant informasjon fra mobiler og laptoper, f\u00f8r de drar tilbake for \u00e5 analysere enorme mengder digital informasjon.", "Men det vi er ute etter, er den andre virkeligheten. Den der ute. Penger som blir funnet, skurker som blir tatt. Dramatikken.", "- Det m\u00e5 bare understrekes, at det er utrolig sjelden at en s\u00e5nn form for dramatikk skjer, konstaterer Tingstad.", "Ogs\u00e5 Boye Nilsen tilbringer mesteparten av sin arbeidstid innomhus i Skatt Midt-Norges mursteinskvarter etter at han ble underdirekt\u00f8r for kontrollgruppe 4, seksjon 2. Men la oss g\u00e5 enda noen \u00e5r tilbake. Til den tiden Nilsen var uteg\u00e5ende.", "Det er en tidlig sommerdag n\u00e5r Nilsen og hans kollega setter seg i bilen med kurs for en bedrift i Tr\u00f8ndelag. Det er ren rutine, en avtalt jobb, regnskapskontroll hos en entrepren\u00f8r, riktignok avsidesliggende, men ingen ting tilsier at ikke dette skal bli en helt vanlig dag p\u00e5 jobben.", "- Det f\u00f8rste som skjer, er at det vanker ei kjeftskur fordi vi kommer p\u00e5 feil tidspunkt, forteller revisor Nilsen. Regnskapet er der, f\u00e5r de vite, lagret i en pickup. Men da kollegaen hopper opp p\u00e5 planet for \u00e5 hente b\u00f8kene, kommer den ugjestmilde innehaveren forbi og dulter hardt borti et fat. Kollegaen st\u00e5r i diesel til anklene, regnskapsb\u00f8ker og bilag er gjennomdynket.", "- Jeg f\u00e5r ei ny kjeftskur fordi jeg liksom skulle ha veltet dieselfatet. Og s\u00e5 mente han at vi nok m\u00e5tte sette igjen regnskapet, sier Nilsen.", "Situasjonen var ganske heftig for alle parter da det skjedde. Og da mannen begynte \u00e5 lire av seg trusler om at han visste hvor de bodde, og illustrerte det med \u00e5 knekke en blyant oppunder ansiktet til Nilsen, var situasjonen blitt s\u00e5pass truende at de fant det best \u00e5 ta med seg regnskapet og dra. Stanken fulgte med hele veien til byen.", "Men det gjorde sannelig regnskapet ogs\u00e5.", "- Hele den revisjonen foretok vi ute p\u00e5 terrassen utenfor jobben, vi satt ute og reviderte regnskapet med plasthansker p\u00e5, sier Nilsen.", "Ikke overraskende viste det seg at mannen ikke hadde rent mel i posen. Tross bilag godt vasket i diesel, omsetningen var og ble svart.", "Det var unntaket som bekrefter regelen. Mannen gjorde aldri alvor av truslene, og \u00abdieselrevisor\u00bb Nilsen, som har v\u00e6rt i etaten siden 1993, er veldig tydelig p\u00e5 at denne historien slett ikke er hverdagen til en skatterevisor. S\u00e5 vidt han husker, har han ikke opplevd flere situasjoner hvor han har v\u00e6rt direkte truet. Han er vel s\u00e5 redd for sikkerheten til de som faktisk blir kontrollert.", "- Noen opplever det som dommedag n\u00e5r vi kommer, da er det liksom ikke noe h\u00e5p lenger. Vi opplever ofte en bunnl\u00f8s fortvilelse som er helt oppriktig, det er en stor inngripen i noens liv, sier Nilsen.", "- Vi tenker mye mer over slikt i dag enn det vi gjorde tidligere, supplerer underdirekt\u00f8r Tingstad. - For oss trenger det ikke se s\u00e5 alvorlig ut, men det kan v\u00e6re kjempealvorlig for de som vet mest om hva som vil bli konsekvensene av at vi plutselig st\u00e5r bak d\u00f8ra, sier han.", "- Har dere opplevd at folk har truet med \u00e5 hoppe ut av vinduet, eller lignende situasjoner?", "- Vi hadde en episode i fjor, hvor vi hadde en skattyter som vi var redd kunne skade seg sj\u00f8l. Da sendte vi inn avviksmelding og varslet politiet, forteller Nilsen.", "- Hva sier de selv?", "- De sier ikke stort, men kroppsspr\u00e5ket sier veldig mye. Men dette er jo unntakene. Veldig mange er faktisk glade for \u00e5 f\u00e5 en mulighet til \u00e5 f\u00e5 ting p\u00e5 rett kj\u00f8l igjen, sier han.", "Og - de aller fleste oppf\u00f8rer seg jo skikkelig.", "Det skal vi se noen dager senere, da to av Skatteetatens kontroll\u00f8rer setter kurs for By\u00e5sen, med Ukeadressa i baksetet. P\u00e5 dagens agenda st\u00e5r en ordin\u00e6r personallistekontroll.", "- Det er en kontroll av at de som er p\u00e5 jobb faktisk st\u00e5r p\u00e5 dagens timeliste, og dermed ogs\u00e5 p\u00e5 arbeidsgivers l\u00f8nningsliste, forklarer de to i forsetet. Vi kan kalle dem Runa og Atle. Som medlemmer av personallistegruppa er de ute p\u00e5 slike kontroller m\u00e5nedlig og trenger \u00e5 v\u00e6re anonyme. Men i dag har Ukeadressa f\u00e5tt v\u00e6re med som nisser p\u00e5 lasset og lusker i h\u00e6lene p\u00e5 de to kontroll\u00f8rene n\u00e5r de ankommer dagens m\u00e5l, Heads Up H\u00e5rstudio i By\u00e5sen butikksenter. Siden media er med, har innehaver Toril Smistad f\u00e5tt et lite forh\u00e5ndstips, s\u00e5 helt uforberedt er hun ikke n\u00e5r hun tar imot etatens folk med et stort smil.", "- Her er det bare \u00e5 komme inn, sier hun. Og mens Atle f\u00e5r ta en titt i datalistene over ansatte, sklir Runa diskret til bakre del av lokalet for \u00e5 skaffe seg en oversikt over de som er i sving med sjampo og saks. Oppgavene er avtalt p\u00e5 forh\u00e5nd, og ikke uten grunn.", "Skatt Midt-Norge kontrollerte i fjor rundt 100 virksomheter, cirka 45 arbeidsplasser (som byggeplasser) og nesten 500 personkontroller. Det f\u00f8rte til at ti saker ble sendt til utvidet kontroll og videre behandling i Skatteetaten.", "- Det er mange som forsvinner ut bakd\u00f8ra n\u00e5r kontroll\u00f8rene fra Skatteetaten kommer, kanskje s\u00e6rlig i oslosalongene, sier Toril Smistad. Innehaveren i Heads Up er ogs\u00e5 oldermann, alts\u00e5 medlemsvalgt leder, i Trondheim Fris\u00f8rlaug. Hun har dermed god oversikt over bransjens utfordringer. I hennes salong viser det seg snart at alt er \u00abetter boka\u00bb. Men ikke alle har Smistads gode orden i timelister og ansatte. Derfor er hun bare forn\u00f8yd med at Skatteetaten kikker henne i kortene, selv om de kommer midt i en hektisk hverdag hvor alle er i full sving med kunder.", "- Det kan v\u00e6re litt slitsomt, men med timebok og personalkort p\u00e5 alle ansatte integrert i datakassen, s\u00e5 g\u00e5r det greit. Det er synd at det m\u00e5 v\u00e6re s\u00e5 strengt, men slike kontroller kan forh\u00e5pentligvis f\u00f8re til at vi kan konkurrere p\u00e5 like vilk\u00e5r i bransjen, sier Smistad.", "Etatens folk er derfor sv\u00e6rt s\u00e5 forn\u00f8yde i bilen tilbake til hovedkvarteret. For fris\u00f8rbransjen er enn\u00e5 en bransje med noen h\u00e5r i suppa.", "Som f\u00f8lge av Skatt Midt-Norges offensiv mot bransjens billigfris\u00f8rer over tid, er fire fris\u00f8rsalonger i trondheimsomr\u00e5det n\u00e5 tatt for omfattende svartarbeid (se egen sak) . Totalt er nesten 5,5 millioner kroner i inntekt og merverdiavgift er utelatt over en tre\u00e5rsperiode.", "Avsl\u00f8ringene er kommet etter lange dager med spaning og telling av kunder, samt en rekke h\u00e5rklipp av etatens revisorer, som nok m\u00e5 v\u00e6re blant byens mer velfriserte yrkesgrupper.", "- Disse kontrollkj\u00f8pene er viktige for \u00e5 finne ut om alt som kommer inn av omsetning, blir registrert, forklarer Bj\u00f8rn Ottar Lervik, som leder de velfriserte. Metoden er like virkningsfull for h\u00e5rklipp som for takeaway sushi eller vask av bil. For \u00e5 kunne avsl\u00f8re arbeidslivskriminalitet og svart arbeid, m\u00e5 man ut.", "- Vi har tidligere v\u00e6rt veldig kontororientert, men n\u00e5 skal aktiviteten rettes mer ut, s\u00e6rlig mot verksted, fris\u00f8r og restaurant, sier Lervik.", "Birger, som ikke heter Birger, er en av de uteg\u00e5ende og derfor navnl\u00f8s. Han forteller om en restaurantepisode for noen \u00e5r siden. Det gikk bra, \u00abdet gj\u00f8r det jo alltid\u00bb, men litt ubehagelig var det da de kom p\u00e5 et uanmeldt bes\u00f8k til en restaurant i Tr\u00f8ndelag. De f\u00e5r en prat med daglig leder p\u00e5 vanlig vis, f\u00f8r de skal p\u00e5 befaring av lokalene og finne regnskapene. Alt er vel. Til de runder hushj\u00f8rnet, og to hissige rottweilere i kjetting glefser mot dem.", "- Det var bra det var vi som kom, og ikke Mattilsynet, for kjettingen var s\u00e5pass lang at bikkjene kunne kommet seg inn p\u00e5 kj\u00f8kkenet!", "Direkte skummelt var det ikke. Men som Birger sier: Man blir litt sjokkert der og da.", "N\u00e5 er rutinene blitt mye bedre.", "- Det gj\u00f8res et helt annet forarbeid, sier underdirekt\u00f8r Tingstad.", "- I dag ville vi nok i st\u00f8rre grad ha sett p\u00e5 plassen i forkant og antakeligvis ha oppdaget bikkjene da.", "Og det h\u00f8rer med til historien at neste gang de m\u00f8ttes for \u00e5 presentere noen av funnene fra kontrollen, m\u00e5tte mannen, en sv\u00e6r kar, holdes med makt da de etter m\u00f8tet tok heisen ned.", "- Han stanget hodet i heisveggen og truet med at det bare var \u00e5 dra hjem og henge seg. Regnskapsf\u00f8reren som var med ham hadde sitt fulle hyre med \u00e5 roe ham ned, forteller Birger.", "Men s\u00e5 endte da ogs\u00e5 saken med dom og fengselsstraff for svart omsetning og momsbedrageri.", "- Du h\u00f8rer jo historier fra gammeltida, da man ikke hadde et like forsvarlig forhold til sikkerhet. I starten av min egen karriere var jeg ofte ute p\u00e5 oppdrag alene, det skjer aldri n\u00e5. Det har nok foreg\u00e5tt mye rart p\u00e5 skattekontorene f\u00f8r i tida, sier Bj\u00f8rn Ottar Lervik. N\u00e5 sitter han i arbeidsgruppa som tar for seg oppl\u00e6ringa av nytilsatte skatterevisorer. De som blir drillet av kursleder Tetmo i en luguber bar i \u00abLyckliga gatan\u00bb.", "- Passe p\u00e5 at noen har kontroll p\u00e5 utgangen. Ikke fors\u00f8ke \u00e5 stoppe noen, bare f\u00f8lge etter. Dere er ikke politi! Men hold id-kortet veldig synlig, og dersom en aggressiv gjest ser ut til \u00e5 ville angripe kollegaen din, still deg ved siden av henne, det er vanskeligere \u00e5 angripe to enn \u00e9n.", "Tetmo har sendt de fire kvinnene tilbake til tribuneplass, og fire nye \u00abofre\u00bb preppes for en ny situasjon. Narkotika ligger \u00e5penlyst p\u00e5 et bord, om de kan ringe politiet? Ikke bare kan, de SKAL!", "- Det er bedre at dere tabber dere ut her, enn ute i felten, sier Tetmo t\u00f8rt.", "Etter en halv mannsalders erfaring i bransjen der ute, har han tatt p\u00e5 seg foreleserhatten. I et klasserom i Justissektorens kurs- og \u00f8vingssenter i den \u00e6rverdige milit\u00e6rleiren har han holdt det reneste vekkelsesm\u00f8tet. Om tverretatlig samarbeid, utveksling av juridisk dna, styrken i hjemlene.", "Skattesvindel er som fotsopp, har han forklart, man kan f\u00f8lge utviklingen en tid, men s\u00e5 m\u00e5 fotsoppen skj\u00e6res bort.", "- S\u00e5, kj\u00e6re fotsoppsoldater, jeg er blitt for gammel og feit. Det er dere som skal ut der n\u00e5! Kall det gjerne et vekkelsesm\u00f8te, for dere skal v\u00e6re disipler og dra ut i verden, har han ropt ut til menigheten. F\u00f8r dagene med teori var over og virkeligheten ventet. Eller rettere sagt, den simulerte virkeligheten.", "Og noen timer senere g\u00e5r rollespillene stadig bedre. De fire nye har l\u00e6rt seg \u00e5 sikre d\u00f8ra, skjermer situasjonen mot gjestene, men n\u00e5r en inspekt\u00f8r g\u00e5r ut for \u00e5 ringe, f\u00f8lger en shady gjest etter og blir fors\u00f8kt stoppet i d\u00f8ra. Nytt kaos oppst\u00e5r. Tetmo fyller lungene.", "- STOPP!!", "- Det \u00e5 behandle folk med respekt \u00e5pner ofte d\u00f8rene, sier Boye Nilsen i Trondheim. Han har en del kontroller p\u00e5 erfaringsblokka si, og dette er det han f\u00f8rst og fremst sitter igjen med. - V\u00e6r fordomsfri og profesjonell.", "- Og f\u00f8re var, f\u00f8yer Tingstad til. - Men vurderes oppdraget som risikofylt, drar vi jo ikke ut uten politi. Ofte kan det v\u00e6re en koordinert aksjon. Som i historien med millionen.", "Det er \u00abTorleif\u00bb, uteg\u00e5ende og navnl\u00f8s, som forteller historien, om den gangen for fem-seks \u00e5r siden da de fant en skikkelig skatt. Forunders\u00f8kelsene hadde vist bankkontoutskrifter med mange og store kontantinnskudd, n\u00e5 rykket etatene ut. Toll, skatt, politi. Seks personer til sammen, som stengte butikken og jaktet skjulte penger, mens innehaveren bl\u00e5nektet.", "- Vi lette etter ting som kunne v\u00e6re relevant for bokettersyn og fant en eske p\u00e5 bakrommet med en plastpose under noen varer. Inni l\u00e5 det en seddelbunke litt tykkere enn en telefon, forteller Torleif, som umiddelbart ropte p\u00e5 en politimann og tok bilder av funnet. Konfrontert med funnet, blir mannen i butikken stille i flere minutter. S\u00e5 peker han p\u00e5 en pappeske ved d\u00f8ra. Og i den finner de en konvolutt. Med 750 000 kroner.", "- En ordentlig skatt! Hva forteller man kona da, n\u00e5r hun sp\u00f8r hvordan arbeidsdagen har v\u00e6rt?", "- I dette tilfellet kunne det f\u00f8rt til represalier om det hadde kommet ut. Jeg tror ikke det ble omtalt p\u00e5 avdelingen f\u00f8r saken var avgjort hos politiet, sier han. Det ble straffesak og fengsel for synderen.", "For noen g\u00e5r ogs\u00e5 hele fors\u00f8ket p\u00e5 skatteundragelser i vasken. Eller helt konkret: Rett i do. Den uanmeldte kontrollen til en kinarestaurant p\u00e5 M\u00f8re f\u00f8rte til at innehaveren i panikk rev med seg svarteboka, med den svarte delen av omsetningen, og stengte seg inne p\u00e5 do. Der ble han b\u00e5de lenge og vel, f\u00f8r han endelig kom ut, uten boka. Den hadde han revet i stykker og skylt ned. Men akk, skatterevisorene lot seg ikke stoppe og fant mesteparten av boka da de \u00e5pnet vannl\u00e5sen. I dommen er det beskrevet:", "Mesteparten av boken som tiltalte hadde fors\u00f8kt \u00e5 skylle ned i toalettet, ble berget og rekonstruert av skatteetaten.", "Boka var delt inni tre kolonner. Venstre inneholdt svart omsetning, midtre inneholdt regnskapsf\u00f8rt omsetning og h\u00f8yre inneholdt totalsummene. Selv om oversikten for november 2008 og deler av oktober, november og desember 2009 var skylt ned i toalettet, hadde Skatteetaten nok informasjon til \u00e5 ansl\u00e5 at 30 prosent av omsetningen var holdt utenfor regnskapet og nesten 3,4 millioner var unndratt beskatning.", "Straffen ble fengsel i ni m\u00e5neder.", "Det er mange gode historier, men dessverre. De som enn\u00e5 ikke har rukket \u00e5 eldes med ynde, er for ferske til \u00e5 fortelles. Som den historien med sangteksten som avsl\u00f8rte alt.", "- \u00c5, det hadde v\u00e6rt en veldig god historie, smiler Stian Tingstad. Men ikke n\u00e5.", "Men f\u00f8r eller siden kommer det nok fram. For vi har skj\u00f8nt det n\u00e5.", "Etaten hviler aldri."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "afb5ff63d3c051198066934eab9d6729a4014b9f602750c8788550b73e38b4f1"}, {"field": "createtime", "value": "2017-04-30T16:07:57.000Z"}, {"field": "description", "value": "F\u00f8rjulstid. Lutefisk og ribbe fort\u00e6res i tonnevis, \u00f8let flommer og kredittkortene g\u00e5r varme. Det er h\u00f8ysesong for restaurantbransjen. Og for Skatteetatens kontroll\u00f8rer."}, {"field": "dominantimage", "value": "http://www.adressa.no/pluss/magasin/article13836208.ece/gbpfvp/ALTERNATES/w980-default/Skattejegerne%20rollespill%20stavern%20BRUK%20DENNE"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/b9e4e196488db66199fd68c044fd8bc3b916b65f.jpg?598da0e8"}, {"field": "dominantthumbnaildimensions", "value": "300x169"}, {"field": "heading", "value": ["Skattejegerne -adressa.no", "Lyckliga gatan", "Hel\u00e5rs kriminelle", "Hovedkvarteret", "Dieselrevisoren", "Trygghet og trusler", "Et h\u00e5r bedre", "Rottweilere i kjetting", "Skattesvindel og fotsopp", "En plastpose med sedler", "Regnskapet i dass"]}, {"field": "id", "value": "b9e4e196488db66199fd68c044fd8bc3b916b65f"}, {"field": "keyword", "value": ["Ukeadressa", "skatteetaten", "Julebord"]}, {"field": "keywords", "value": "Ukeadressa,skatteetaten,Julebord"}, {"field": "kw-category", "value": ["pluss", "magasin"]}, {"field": "kw-concept", "value": ["bransje", "skatteetaten", "ute", "skatteetatens kontroll\u00f8rer", "kontroll", "daglig leder", "regnskapet", "dag", "politi", "etat", "skatt", "situasjon"]}, {"field": "kw-entity", "value": ["runa og atle", "atle", "runa", "heads up", "skatteetaten", "justissektorens", "\u00f8kokrim", "saes", "politih\u00f8yskolens", "kongens", "for norge", "molde og \u00e5lesund", "torleif", "heads up h\u00e5rstudio", "lyckliga", "arbeids", "birger", "skatt midt-norge", "by\u00e5sen", "ukeadressa", "mattilsynet", "m\u00f8re", "hans petter tetmo", "arbeidstilsynet", "trondheim fris\u00f8rlaug", "skattekrim", "julebord", "p. for norge", "tingstad"]}, {"field": "kw-location", "value": ["hedmark", "tr\u00f8ndelag", "norge", "stavern"]}, {"field": "kw-pageclass", "value": "article"}, {"field": "kw-person", "value": ["boye nilsen", "stian b. tingstad", "bj\u00f8rn ottar lervik", "stian tingstad", "linn herredsvela", "toril smistad"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13836208.ece/gbpfvp/ALTERNATES/w980-default/Skattejegerne%20rollespill%20stavern%20BRUK%20DENNE"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Skattejegerne"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/11/26/Skattejegerne-13836218.ece"}, {"field": "pageclass", "value": ["article"]}, {"field": "publishtime", "value": "2016-11-26T06:59:02.000Z"}, {"field": "recs-articleid", "value": "13836218"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-11-26T06:59:02.000Z"}, {"field": "recs-rawtitle", "value": "Skattejegerne -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "F\u00f8rjulstid. Lutefisk og ribbe fort\u00e6res i tonnevis, \u00f8let flommer og kredittkortene g\u00e5r varme. Det er h\u00f8ysesong for restaurantbransjen. Og for Skatteetatens kontroll\u00f8rer."}, {"field": "thumbnail", "value": "http://content-thumbnail.cxpublic.com/content/thumbnail200x150/b9e4e196488db66199fd68c044fd8bc3b916b65f.jpg?598da0e8"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-11T12:19:52.000Z"}, {"field": "title", "value": "H\u00f8ysesong for svarte penger"}, {"field": "url", "value": "http://www.adressa.no/pluss/magasin/2016/11/26/Skattejegerne-13836218.ece"}, {"field": "urlhash", "value": "b9e4e196488db66199fd68c044fd8bc3b916b65f"}], "score": 0.25098297, "siteId": "9222270286501375973", "id": "b9e4e196488db66199fd68c044fd8bc3b916b65f"}

