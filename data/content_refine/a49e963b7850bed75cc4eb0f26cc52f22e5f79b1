{"fields": [{"field": "modifiedtime", "type": "time", "value": "2013-04-13T07:29:14.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": ["sven egil omdal", "gjesteskribent"]}, {"field": "body", "value": ["Saken oppdateres.", "Sist s\u00f8ndag ble en av Aftenbladets mest rutinerte vaktsjefer forundret. Plutselig s\u00e5 han p\u00e5 skjermen som overv\u00e5ker nettrafikken at hundrevis, etter hvert tusenvis, leste en artikkel som het \u00abDen norske klagemuren\u00bb. Den sto ikke p\u00e5 hans liste, men han regnet med at det var en forglemmelse og la den p\u00e5 plass p\u00e5 f\u00f8rstesiden.", "Etter en stund oppdaget han at det var en to \u00e5r gammel kronikk av Per Fugelli som plutselig hadde f\u00e5tt nytt liv p\u00e5 Facebook. Og for et liv! Et d\u00f8gn senere, lenge etter at den var fjernet fra forsiden igjen, var den lest av 31 000. To d\u00f8gn senere hadde 70 000 lest den, og den inntok med klar margin plasseringen som ukens mest leste sak.", "Ut fra dette g\u00e5r det an \u00e5 reflektere over fenomenet Facebook og dets funksjon i distribusjonen av selv to \u00e5r gamle meninger. Men langt mer interessant er det \u00e5 dr\u00f8fte fenomenet Per Fugelli og hans stadig sterkere posisjon som herold for vesentlige, men neglisjerte sannheter.", "Kronikken om sutresamfunnet, som plutselig fikk nytt liv, er en kortversjon av et essay om \u00abMennesket og de 7 flokkene\u00bb, som igjen inng\u00e5r i en samling artikler om Per Fugellis store tema: Samfunnet. Han kaller dette ene essayet en \u00absosialmedisinsk skapelsesberetning\u00bb og bruker det til \u00e5 demonstrere at Albert Einstein hadde rett da han sa at vi m\u00e5 fri oss fra vrangforestillingen om at mennesket er alene.", "Rundt juletider var Per Fugelli i alle kanaler og snakket om \u00e5 ta vare p\u00e5 flokken. Selv om han bannet som han har for vane, var det rett f\u00f8r han ble en liten skomaker Andersen som t\u00f8flet rundt mellom studio og redaksjoner for \u00e5 minne oss om \u00e5 ta vare p\u00e5 hverandre. I motsetning til spetakkelet da Nina Karin Monsen fikk Fritt Ords pris, var det ingen som laget br\u00e5k da Per Fugelli fikk den for et par m\u00e5neder siden. Det skuffet ham nok.", "Den siste boken hans heter \u00abD\u00f8den, skal vi danse?\u00bb. Det flotteste med tittelen er at det selvf\u00f8lgelig er Per Fugelli som engasjerer. Dette er hans dans, og m\u00e5tte den vare riktig lenge. S\u00e5 f\u00e5r vi kanskje tid til \u00e5 gi ham skikkelige svar p\u00e5 frekkhetene han har slynget mot alle som er s\u00e5 forn\u00f8yde med de halvgode politiske l\u00f8sningene.", "Han anklager nemlig oss i den tilfredse majoritet, vi som blir rammet av skikkelige sykdommer som kreft og hjerteinfarkt, for \u00e5 overse de uverdige trengende, \u00abde viljesvake bl\u00f8tdyrene som f\u00e5r nerv\u00f8se plager, spenninger i musklene og vondt i skjelettet\u00bb. Og det er ikke bare h\u00f8yresiden som tar lett p\u00e5 den sosiale underklassens plager.", "Selv om han er en fest n\u00e5r han skriver at \u00abFremskrittspartiet har spesialisert seg p\u00e5 en slags psykopolitisk woodoo hvor m\u00e5let er \u00e5 skape sure, krenkede og gr\u00e5dige sjeler\u00bb, og det er lett \u00e5 nikke p\u00e5 seg nakkesleng n\u00e5r han hevder at Frp i 40 \u00e5r har v\u00e6rt en \u00abaktiv pusher av misn\u00f8ye\u00bb, er det n\u00e5r Per Fugelli g\u00e5r l\u00f8s p\u00e5 den sosialdemokratiske, selvforn\u00f8yde anstendigheten at han blir virkelig viktig.", "I en kronikk i Dagbladet skrev han for tre \u00e5r siden om Jens Stoltenberg som \u00abde glatte kompromissenes mester\u00bb og beskyldte regjeringens ekspertutvalg for sykefrav\u00e6r for \u00e5 ha glemt p\u00e5budet fra Olof Lagercrantz om \u00abatt lyssna \u00e5t det tysta holdet\u00bb. Det er derfor han selv snakker s\u00e5 h\u00f8yt og med s\u00e5 store bokstaver, for \u00e5 f\u00e5 oss til \u00e5 h\u00f8re p\u00e5 de 700 000 som ikke er med i den ene av de sju flokkene, arbeidsfellesskapet. Per Fugelli er, som han selv nok ville formulert det, en freidig faen p\u00e5 vegne av de tause.", "Han spenner krokfot p\u00e5 de selvnytende birkebeinerne og feier til side det han kaller \u00abet helvetes mas om Eneren, Vinneren, Overmennesket\u00bb. Men han stopper ikke der. De velformulerte sjikanene glir s\u00f8ml\u00f8st over i konkrete forslag, og det er venstresiden som f\u00f8rst og fremst blir utfordret.", "I essayet om de sju flokkene ber han sosialistene besinne seg i kritikken av familien, det sivile samfunn og religionen. Venstresiden har ikke forst\u00e5tt godt nok hvor avgj\u00f8rende viktig det private, det sivile og det hellige er for menneskets livskvalitet og samfunnets helse.", "I Dagbladet-kronikken f\u00e5r den samme venstresiden smake pisken fordi den ikke har \u00ablaget en kampsak av \u00e5 sikre mennesker med \u00f8kt sykelighet og nedsatt funksjonsevne rett til arbeid\u00bb. Selv foresl\u00e5r han at bedrifter som forplikter seg til \u00e5 la fem til ti prosent av arbeidsstokken best\u00e5 av mennesker med \u00ab\u00f8kt sykdomspotensial\u00bb, skal f\u00e5 en fast sum av det offentlige. Den skal kompensere bedriftens tap, og vil betale seg gjennom den sosialmedisinske gevinsten samfunnet f\u00e5r n\u00e5r flere lukkes inn i den store flokken som arbeidslivet er.", "Det drar seg mot valg, og NRK har sikkert for lengst planlagt hvordan partilederutsp\u00f8rringene og debattprogrammene skal gjennomf\u00f8res. De blir nok balanserte, gode og kjedelige som de pleier. Vi f\u00e5r et langt mer spennende valg hvis NRK ber Per Fugelli ta en pause i dansen og gir ham 20 minutter med hver partileder. I et intervju med Dagbladet da han fikk Fritt Ords pris, sa han at han lengter etter et fritt ord i politikken i stedet for alle designerordene som kommunikasjonsr\u00e5dgiverne har funnet p\u00e5.", "Gi ham mikrofonen og la ham bruke det frie ord p\u00e5 vegne av de tause. Det gj\u00f8r slett ikke noe om en og annen politiker lar seg provosere. \u00abJeg savner \u00e5 f\u00e5 verbal juling\u00bb, sa han til Anne Lindmo, folk er for snille med en d\u00f8dssyk mann. Det er sant. Per Fugelli er den b\u00f8llen flokken v\u00e5r s\u00e5 s\u00e5rt trenger.", "sven.egil.omdal@aftenbladet.no", "F\u00f8lg p\u00e5 twitter.com/svelle"]}, {"field": "category0", "value": "meninger"}, {"field": "contenthash", "value": "75db720db092522b1c71c59e46526f1df57d58fc8bc0e5936c4055eddaa52807"}, {"field": "createtime", "value": "2017-07-05T02:27:28.000Z"}, {"field": "description", "value": "Per Fugelli danser med d\u00f8den. Heldigvis er det fortsatt han som f\u00f8rer. I stedet for \u00e5 planlegge flotte nekrologer, la oss heller krangle med ham mens han lever."}, {"field": "dominantimage", "value": "http://www.adressa.no/incoming/article7391483.ece/ALTERNATES/w980-default/fripenn_l%C3%B8rdag13april.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/a49e963b7850bed75cc4eb0f26cc52f22e5f79b1.jpg?595c4e90"}, {"field": "dominantthumbnaildimensions", "value": "300x169"}, {"field": "heading", "value": "Flokkens viktige b\u00f8lle -adressa.no"}, {"field": "id", "value": "a49e963b7850bed75cc4eb0f26cc52f22e5f79b1"}, {"field": "keyword", "value": ["meninger", "snakk ut", "leder"]}, {"field": "keywords", "value": "meninger,snakk ut,leder"}, {"field": "kw-category", "value": "meninger"}, {"field": "kw-classification", "value": "law-government-and-politics"}, {"field": "kw-company", "value": "facebook"}, {"field": "kw-concept", "value": ["flokkens viktige b\u00f8lle", "lenge", "frie ord", "mennesker", "flokken", "viktige b\u00f8lle", "liv", "samfunn", "fri", "flokkens viktige", "nytt liv", "d\u00f8gn senere"]}, {"field": "kw-entity", "value": ["fritt ords", "overmennesket", "vinneren", "frp", "eneren", "olof lagercrantz", "d\u00f8den", "fremskrittspartiet", "dagbladet", "andersen", "aftenbladets", "mennesket", "per fugelli"]}, {"field": "kw-pageclass", "value": "article"}, {"field": "kw-person", "value": ["nina karin monsen", "albert einstein", "anne lindmo", "jens stoltenberg"]}, {"field": "kw-taxonomy", "value": "meninger"}, {"field": "og-image", "value": "http://www.adressa.no/incoming/article7391483.ece/ALTERNATES/w980-default/fripenn_l%C3%B8rdag13april.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Flokkens viktige b\u00f8lle"}, {"field": "og-type", "value": "article"}, {"field": "og-url", "value": "http://www.adressa.no/meninger/article7389003.ece"}, {"field": "pageclass", "value": ["article"]}, {"field": "publishtime", "value": "2013-04-13T04:00:23.000Z"}, {"field": "recs-articleid", "value": "7389003"}, {"field": "recs-category-type", "value": "taxonomy"}, {"field": "recs-category0", "value": "taxonomy|meninger"}, {"field": "recs-publishtime", "value": "2013-04-13T04:00:23.000Z"}, {"field": "recs-rawtitle", "value": "Flokkens viktige b\u00f8lle -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "meninger"}, {"field": "teaser", "value": "Per Fugelli danser med d\u00f8den. Heldigvis er det fortsatt han som f\u00f8rer. I stedet for \u00e5 planlegge flotte nekrologer, la oss heller krangle med ham mens han lever."}, {"field": "thumbnail", "value": "http://content-thumbnail.cxpublic.com/content/thumbnail200x150/a49e963b7850bed75cc4eb0f26cc52f22e5f79b1.jpg?595c4e90"}, {"field": "thumbnailfullheightdimensions", "value": "200x1406"}, {"field": "timestamp", "value": "2017-07-05T02:27:28.000Z"}, {"field": "title", "value": "Flokkens viktige b\u00f8lle"}, {"field": "url", "value": "http://www.adressa.no/meninger/article7389003.ece"}, {"field": "urlhash", "value": "a49e963b7850bed75cc4eb0f26cc52f22e5f79b1"}], "score": 0.93037367, "siteId": "9222270286501375973", "id": "a49e963b7850bed75cc4eb0f26cc52f22e5f79b1"}

