{"fields": [{"field": "modifiedtime", "type": "time", "value": "2015-08-28T19:17:12.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "\u00e5ge winge"}, {"field": "body", "value": ["Den siste halve timen har Espen trimmet seilet p\u00e5 femb\u00f8ringen, n\u00e5 balanserer han sneipen i kjeften og stamper seg over d\u00f8rstokken til l\u00f8ftingen, det lille rorhuset.", "\u2013Friheten. La oss snakke om friheten.", "\u2013Ok.", "\u2013Friheten er et helvete! Jeg sliter med \u00e5 venne meg til den!", "Espen husker ikke hvor mange ganger han har sittet inne, men til sammen er det tolv \u00e5r siden 1998.", "N\u00e5 er han p\u00e5 seiltokt ytterst i Trondheimsfjorden sammen med elleve straffed\u00f8mte og noen frivillige, en \u00e5rlig tur arrangert av R\u00f8de Kors i samarbeid med Fosen folkeh\u00f8yskole.", "De fleste av de straffed\u00f8mte er s\u00e5kalte gjengangere, personer som har g\u00e5tt ut og inn fra soning de siste \u00e5rene.", "Det er flere tusen av dem i norske fengsel.", "\u2013Men her ute p\u00e5 sj\u00f8en er det ingen forskjell p\u00e5 oss, vi er alle like udugelige til \u00e5 seile, ler Stian Estenstad.", "Han er en tidligere fengselsbetjent fra Melhus som de siste elleve \u00e5rene har bygd opp Nettverk etter soning i Oslo,som gir straffed\u00f8mte hjelp i overgangsfasen mellom fengsel og frihet, en overgang som kan v\u00e6re brutal for mange.", "N\u00e5 bist\u00e5r han S\u00f8r-Tr\u00f8ndelag R\u00f8de Kors i \u00e5 bygge et tilsvarende nettverk i Trondheim.", "Som fengselsbetjent opplevde Stian en kriminalomsorg som var veldig opptatt av straff, men mindre opptatt av tilbakef\u00f8ringen til samfunnet.", "\u2013Det er mye som er bra, og vi er p\u00e5 riktig vei, men det er fortsatt sv\u00e6rt mye i kriminalomsorgen som ikke fungerer, sier han.", "\u2013Sp\u00f8rsm\u00e5let er hvorfor det ikke investeres mer i \u00e5 f\u00e5 disse personene tilbake i samfunnet. Fortsatt er det s\u00e5nn at de fleste ikke kommer styrket ut av fengselet, selv om dette er en m\u00e5lsetting fra Kriminalomsorgen. De st\u00f8rste problemene oppst\u00e5r n\u00e5r de kommer ut.", "Espen er 53. Han snakker lavt, men ordene som blander seg med b\u00f8lgeslagene kan fylle setninger i en krimroman. Narko. Smugling. Isolasjon. Dyp angst.", "Som tolv\u00e5ring solgte Espen poteter p\u00e5 d\u00f8rene i Bergen for \u00e5 finansiere morens hjelpepleierutdanning. Faren var alkoholiker, en lasaron, sier han, mens Espen selv hadde ADHD, en diagnose han fikk stilt f\u00f8rst mange \u00e5r senere, i fengselet.", "Som spedit\u00f8r i et transportselskap ble Espen spurt om han ville hente noe hasj i Nederland for en kamerat. S\u00e5 ballet det p\u00e5 seg. Helt til han satt p\u00e5 toppen av et nettverk med sj\u00e5f\u00f8rer som smuglet store mengder hasj og amfetamin. Espen var aldri drevet av penger, sier han. Han var trigget av spenningen. Av \u00e5 f\u00e5 det til. Av \u00e5 lykkes.", "\u2013Men fengselsoppholdene har f\u00f8rt meg tilbake til stadiet til en seksten\u00e5ring.", "\u2013Hvordan da?", "\u2013I fengselet trenger du knapt \u00e5 st\u00e5 opp om morgenen, og i et system hvor du ikke engang f\u00e5r bestemme fargene p\u00e5 dine egne truser, smuldres identiteten din opp til noe du ikke kjenner igjen. Jeg, som hadde g\u00e5tt p\u00e5 d\u00f8rene og solgt poteter fra jeg var guttunge, som var en sosial fyr som hadde kj\u00f8rt vogntog gjennom Europa og g\u00e5tt fra toller til toller for \u00e5 fikse ting, ble besatt av dyp angst. Skulle jeg kj\u00f8pe Rizla sigarettpapir, begynte jeg \u00e5 svette om hun i kassa ikke hadde Rizla, men kun en annen type papir, og jeg ble gjennomv\u00e5t av svette hvis noen satte seg ved siden av meg p\u00e5 bussen. Etter fire m\u00e5neder i frihet maktet jeg ikke mer. Jeg bakket ut av jobben, lukket meg inne i leiligheten hvor jeg begynte \u00e5 ruse meg igjen. Jeg f\u00f8lte meg tilbakest\u00e5ende.", "\u2013Men dette var et resultat av din kriminelle virksomhet?", "\u2013Jeg forventer ingen medlidenhet, jeg snublet meg selv og anklager ingen, men alt har en historie, og innerst inne er jeg en snill fyr som kun \u00f8nsker \u00e5 bli en vanlig borger. Poenget mitt er at dersom samfunnet mener noe med kriminalpolitikken, s\u00e5 er det jo lurt \u00e5 gj\u00f8re de riktige tingene for at flest mulig av oss skal kunne komme tilbake til samfunnet, i stedet for at vi g\u00e5r tilbake til de kriminelle milj\u00f8ene som vi kjenner.", "I l\u00f8pet av ett \u00e5r er det rundt 11 000 innsatte i norske fengsler. Nesten halvparten ender opp med tilbakefall, og prosentandelen \u00f8ker for hver gang en blir tatt for nye lovbrudd. Mange gjengangere sliter med rus og psykiske problemer.", "\u2013Det burde v\u00e6re en brosjyre som fulgte med deg n\u00e5r du ble satt fri om hva du m\u00e5 gj\u00f8re, sier Espen.", "Stian sier mange straffed\u00f8mte peker p\u00e5 det samme, de m\u00f8ter et samfunn som oppleves som kaotisk. Friheten ble s\u00e5 vanskelig for Espen at han en dag i 2011 arrangerte sin egen p\u00e5gripelse.", "\u2013Jeg var sikker p\u00e5 at jeg ble avlyttet og avtalte derfor p\u00e5 telefon \u00e5 hente noe stoff i Oslo. Jeg la 86 gram kokain i bilen. Jeg oppdaget spanerne og h\u00e5pet de ville stanse meg. To \u00e5r ute var mer enn nok for meg, og jeg hadde tatt to overdoser. Jeg ville leve, men det var et rop om hjelp. Jeg fikk ni m\u00e5neder ubetinget, og det fengselsoppholdet reddet livet mitt. Fengselet er ikke noe godt sted, men det er i alle fall et trygt sted.", "Espen mener det er blitt verre i fengslene etter 2010. Systemet er pint, sier han, med betjenter som m\u00f8ter veggen. Han kaller fengselet en fabrikk.", "\u2013N\u00e5r du sitter inne, vet jeg i alle fall hvor du er, sa moren min de siste gangene jeg ble buret inne.", "Stian beskriver det som et slags kastesamfunn hvor du som straffed\u00f8mt merkes, selv om du \u00f8nsker \u00e5 forandre livsstil. Han kaller", "det en pakke med problemer: Sosial angst. Mangel p\u00e5 sosial kompetanse. Manglende sosial status.", "\u2013Med en hullete cv skal du inn i en verden hvor du m\u00e5 ha fagbrev for \u00e5 vaske gulv, og mange tidligere kriminelle bygger en virkelighet av hvite l\u00f8gner. Det f\u00f8rste som skjer n\u00e5r du f\u00e5r en adresse er at kreditorene har et sted \u00e5 sende regningene. Sm\u00e5 bel\u00f8p er gjennom \u00e5rene blitt til store bel\u00f8p, og for mange oppleves det meningsl\u00f8st \u00e5 jobbe n\u00e5r hele l\u00f8nna forsvinner i gammel gjeld.", "\u00c5tte av ti straffed\u00f8mte f\u00e5r gjeldsproblemer n\u00e5r de slipper ut fra soning og mange lever under fattigdomsgrensa. Nettverk etter soning i Oslo har \u00e9n ansatt og tretti frivillige som jobber med et gjeldsprosjekt for \u00e5 hjelpe straffed\u00f8mte.", "\u2013\u00c5 rydde opp i gjelda er helt avgj\u00f8rende for at du skal komme deg videre. Nav er lovp\u00e5lagt \u00e5 gi gjeldsr\u00e5dgivning, men vi har folk i nettverket som har st\u00e5tt p\u00e5 venteliste i over to \u00e5r, og mange trenger s\u00e5 tett oppf\u00f8lging at de blir for ressurskrevende for et Nav-kontor. Likevel f\u00e5r vi ikke en krone i st\u00f8tte fra Arbeids- og velferdsdirektoratet for det arbeidet vi gj\u00f8r for disse personene, sier Stian.", "Etter 15 \u00e5rs arbeid med tilbakef\u00f8ring av straffed\u00f8mte opplever han et ettervern som fungerer d\u00e5rlig. Systemene snakker ikke sammen, sier han, og de l\u00f8slatte er avhengig av \u00e5 komme i kontakt med gode hjelpere.", "Nav Stat har ansvar for pengest\u00f8tte og attf\u00f8ring. Nav kommune for boliger og helse. Skal du ha tilbake f\u00f8rerkortet, er det tingretten du skal henvende deg til. Stian kaller det et fragmentert hjelpeapparat hvor du m\u00e5 v\u00e6re ressurssterk for \u00e5 f\u00e5 den hjelpa du har krav p\u00e5.", "Han \u00f8nsker seg et slags tilbakef\u00f8ringssenter, gjerne drevet av frivillige organisasjoner.", "\u2013Det offentlige stenger klokka fire, men det frivillige fungerer ogs\u00e5 etter stengetid. Men dette arbeidet b\u00f8r finansieres av det offentlige, sier Stian.", "Flere organisasjoner som Wayback, Frelsesarmeen og Bymisjonen driver arbeid for \u00e5 hjelpe straffed\u00f8mte. Nettverk etter soning, som drives av R\u00f8de Kors, er det st\u00f8rste ettervernet i landet med 150 frivillige bare i Oslo. Her f\u00f8lger nettverket opp 240 straffed\u00f8mte og deres familier.", "\u2013Det er like mange som sitter i Halden fengsel. I Kriminalomsorgen er det nesten like mange ansatte som innsatte, mens det forventes at vi skal gj\u00f8re jobben for knapper og glansbilder, sier Stian.", "En lukket fengselsplass koster rundt 2700 kroner i d\u00f8gnet eller rundt \u00e9n million kroner i \u00e5ret. Om en regner om kostnadene i Nettverk etter soning er d\u00f8gnpris for hver deltaker 71 kroner og 50 \u00f8re d\u00f8gnet. I fjor engasjerte R\u00f8de Kors Vista Analyse for \u00e5 tallfeste hva samfunnet spares for hvis en gjennomsnittdeltaker i nettverket blir en lovlydig borger.", "\u2013Hvis en kriminell g\u00e5r inn i fast arbeid, vil det i l\u00f8pet av tjue \u00e5r spare samfunnet for mellom femten og tjue millioner kroner. Du", "trenger ikke v\u00e6re rakettforsker for \u00e5 se samfunns\u00f8konomien i det frivillige arbeidet, sier Stian.", "I Oslo driver Nettverk etter soning Nettverkshuset og et stort spekter av ulike aktiviteter, b\u00e5de i fengslene og etter soning. Foruten \u00e9n til \u00e9n- oppf\u00f8lging kan deltakerne delta i rundt 15 ulike aktiviteter i l\u00f8pet av ei uke.", "\u2013Vi trenger minst seks millioner kroner bare i Oslo, egentlig ti millioner kroner, for \u00e5 drifte ordentlig, men vi f\u00e5r under to millioner kroner i offentlig st\u00f8tte. Dette er penger vi m\u00e5 s\u00f8ke om hvert \u00e5r, og vi f\u00e5r sjelden svar f\u00f8r vi er midt i et budsjett\u00e5r, noe som gj\u00f8r det nesten umulig \u00e5 planlegge. Jeg m\u00e5 bruke to stillinger p\u00e5 \u00e5 tigge legater, fond og stiftelser om penger.", "I Danmark er det annerledes.", "I \u00c5rhus har R\u00f8de Kors opprettet et tilsvarende nettverk, og danske myndigheter har garantert for fire \u00e5rs drift i fem danske byer.", "\u2013Hver dag ser vi mennesker i nettverket som f\u00e5r orden p\u00e5 privat\u00f8konomien, som f\u00e5r jobb og boligl\u00e5n, som kommer seg ut av tungt rusmisbruk og kriminalitet. Ved \u00e5 bruke penger p\u00e5 dette arbeidet kan soningsk\u00f8ene reduseres drastisk, og samfunnet vil spare enorme summer, sier Stian.", "Han ser p\u00e5 seg selv som en gr\u00fcnder.", "\u2013De fleste kriminelle er ikke idioter, sier han, \u00e5 v\u00e6re kriminell handler jo ofte om \u00e5 v\u00e6re smartere enn systemet. N\u00e5 \u00f8nsker Stian \u00e5 etablere nye bedrifter hvor tidligere kriminelle kan jobbe.", "I fjor startet Nettverk etter soning Red Bike, som begynte som et sykkeltreningstilbud for innsatte, i samarbeid med en produsent av sykkelruller. Det f\u00f8rste sykkelrittet ble arrangert i Oslo fengsel, hvor hundre ryttere, b\u00e5de innsatte og syklister utenfor, syklet mot hverandre foran storskjermer som viste hvordan de l\u00e5 an i rittet. I \u00e5r deltok 200 ryttere.", "Mange innsatte har f\u00e5tt sykkel som treningsform, en mer positiv trening enn den tradisjonelle styrketreningen som i fengslene kan virke negativ i forhold til holdninger.", "Men Red Bike er mer enn trening. Det er ogs\u00e5 et forretningskonsept.", "I Oslo Fengsel er det \u00e5pnet sykkelverksted, og planen er at Red Bike skal bli en landsomfattende sykkelverkstedkjede bemannet av tidligere kriminelle. Stian sier han vil lage arbeidsplasser for folk som ellers ville stj\u00e5let bilen din.", "Derfor er en direkt\u00f8r med p\u00e5 deler av dette seiltoktet.", "F\u00f8r jul leste St\u00e5le Gjersvold, konsernsjef for Tr\u00f8nderenergi, en artikkel i Dagens N\u00e6ringsliv om en pensjonert direkt\u00f8r som gjennom Nettverk etter soning var blitt kompis med en tidligere kriminell. Sammen bygde de ei hytte i Nordmarka.", "\u2013Det var to forskjellige liv, men likevel s\u00e5 mye likt. Vennskapet mellom dem r\u00f8rte meg, sier St\u00e5le.", "Han kontaktet R\u00f8de Kors for \u00e5 bli frivillig kontakt, men av Stian fikk han vite at det ikke fantes noe slikt nettverk her oppe. I ettertid har Tr\u00f8nderenergi blitt en samarbeidspartner for \u00e5 etablere Nettverk etter soning i Tr\u00f8ndelag.", "\u2013Vi har samfunnsengasjerte ansatte og dette er et prosjekt hvor alle kan involvere seg. Dette er en god m\u00e5te \u00e5 f\u00e5 brukt engasjementet som ligger i organisasjonen, og at vi som bedrift kan vise hvordan vi tar samfunnsansvar i praksis, sier St\u00e5le.", "N\u00e5 vil Tr\u00f8nderenergi etablere bedriften Hel Ved i samarbeid med R\u00f8de Kors.", "Hvert \u00e5r bruker norske energiselskaper en halv milliard kroner p\u00e5 \u00e5 rydde traseene under kraftlinjene for skog og kratt, og det meste av trevirket blir liggende og r\u00e5tne. Planen er at Hel Ved skal levere anbud p\u00e5 rydding av traseer, og der hvor det er mulig gj\u00f8re trevirket om til ved som kan selges. Hele poenget er at Hel Ved skal gi fast arbeid til gjengangere som kommer ut av fengselet, fordi fast jobb er viktigste suksessfaktor for \u00e5 komme tilbake til samfunnet.", "Prosjektleder Kristine Fredriksen i Tr\u00f8nderenergi har f\u00e5tt jobben med \u00e5 gj\u00f8re ideen om til en bedrift.", "\u2013Du l\u00f8ser et problem, rydding av skog, ved \u00e5 l\u00f8se et annet problem, arbeid til straffed\u00f8mte. Det er bra for samfunns\u00f8konomien, enkeltmennesket, kulturlandskapet og for milj\u00f8et. Ideen er fantastisk og vi tror potensialet er enormt. Et slikt selskap kan ogs\u00e5 utf\u00f8re skogrydding langs jernbanelinjer og veinett, og hos grunneiere som \u00f8nsker hjelp med \u00e5 rydde kulturlandskapet.", "Om noen dager starter Tr\u00f8nderenergi og R\u00f8de kors et forprosjekt i skogen. Suksessfaktoren ligger i at selskapet er \u00f8konomisk", "b\u00e6rekraftig. Det langsiktige m\u00e5let er at et overskudd fra Hel Ved skal brukes til \u00e5 lage nye arbeidsplasser for straffed\u00f8mte.", "\u2013Det er litt tilfeldig hvor vi havner her i livet, vi kunne sikkert ogs\u00e5 havnet p\u00e5 den andre siden, sier St\u00e5le.", "En som havnet p\u00e5 andre siden er Bonka, vi kaller ham Bonka fordi han ikke vil ha navnet i avisen av hensyn til familien. Den siste timen har han ligget ute p\u00e5 dekk uten \u00e5 si noe.", "\u2013Mediterer du?", "\u2013Nei, jeg tenker.", "\u2013Hva tenker du p\u00e5?", "\u2013Alt og ingenting. Sitter du lenge i fengsel, f\u00e5r du en del d\u00e5rlige vaner du ikke klarer \u00e5 kvitte deg med.", "\u2013Hvordan da?", "\u2013Jeg tenker mye negativt, jeg tenker at alt er galt, og s\u00e5 ruller ballen. For meg er de skadelige tankene blitt det trygge, noe jeg kjenner igjen og vet hva er. I fengselet er det ikke mange du kan snakke om tankene dine med, du kan ikke stole p\u00e5 noen. Forteller du om dine egne svakheter, kan du regne med at det brukes mot deg.", "\u2013Det er vel endel av straffen?", "\u2013Staten tenker straff, og det er helt p\u00e5 sin plass, jeg har fortjent straffen, men systemet fungerer ikke hvis m\u00e5let er \u00e5 forberede meg p\u00e5 \u00e5 bli en god og lovlydig borger.", "Bonka satt p\u00e5 toppen av et system som smuglet narkotika fra Europa. Han tjente store penger, utenkelig mye, sier han, men ingen i familien visste hva han drev med, de trodde han jobbet i restaurantbransjen.", "\u2013Jeg tenkte ofte at n\u00e5 g\u00e5r det til helvete, n\u00e5 blir jeg tatt, og det var en enorm lettelse da det skjedde. Jeg orket ikke mer. Familien min har et strengt forhold til kriminalitet, de kj\u00f8rer ikke en gang p\u00e5 r\u00f8dt lys, og det jeg drev med, var jo helt feil mot alle.", "Bonka har to dommer p\u00e5 til sammen 13 \u00e5r. Han slipper ut etter ni. Det er snart.", "\u2013Jeg har sittet syv \u00e5r i \u00abdelvis isolasjon\u00bb, de kalte det ikke isolasjon fordi jeg fikk \u00e9n time bes\u00f8k hver uke, kunne snakke tjue minutter i telefonen og fikk en times luftetur i d\u00f8gnet. Ellers var jeg p\u00e5 cella. I syv \u00e5r! Er det rart jeg f\u00f8ler meg \u00f8delagt!", "Bonka kaller seg soningsskadd, fengselet har \u00f8delagt ham som menneske, sier han, og det eneste han er blitt flinkere til er \u00e5 d\u00f8mme seg selv.", "\u2013Det finnes mange gode betjenter som er stolte av jobben sin, men etter noen \u00e5r formes alt for mange til cowboyer. Sp\u00f8r du om hjelp, f\u00e5r du beskjed om at de ikke har tid, samtidig som de leser avisen og drikker kaffe foran \u00f8ynene p\u00e5 deg. Det er s\u00e5 mye arroganse, s\u00e5 mye trakassering, og en egen kommisjon burde v\u00e6rt satt ned for \u00e5 gjennomg\u00e5 fengselssystemet. Jeg er redd de vil finne verre ting enn hva Gj\u00f8rv-kommisjonen fant da den unders\u00f8kte politiet etter 22. juli.", "Bonka sier han har mye temperament, stress, og han medisineres for dyp depresjon. Selvmordstanker.", "\u2013Jeg frykter ikke det kriminelle milj\u00f8et, men jeg frykter friheten og det er et paradoks med tanke p\u00e5 hvordan fengselet fungerer.", "\u2013Mange som deg havner tilbake i kriminalitet?", "\u2013Det skjer ikke med meg, familien min har gjennomg\u00e5tt altfor mye allerede.", "\u2013Hva er alternativet?", "\u2013\u00c5 pr\u00f8ve s\u00e5 godt det g\u00e5r an. Og den dagen det ikke g\u00e5r lenger, kan jeg avslutte det hele.", "Bonka sier han har gjort et regnestykke.", "Selv har han kostet samfunnet ni millioner kroner bare i straff, og det gikk kun et halvt \u00e5r f\u00f8r den f\u00f8rste i hans egen gjeng var tilbake bak murene.", "\u2013N\u00e5 er seks av dem tilbake i fengselet, alle med dommer mellom ni og 16 \u00e5r. Denne gjengen alene har kostet samfunnet over hundre millioner kroner. Bare i straff.", "Foran p\u00e5 dekk er Monica og Montana. Monica og Montana bor begge i en overgangsbolig som skal hjelpe dem til en gradvis tilbakef\u00f8ring til samfunnet i form av bo-, arbeids- og sosialtrening. En innsatt kan s\u00f8ke om overgangsbolig p\u00e5 slutten av soningen hvis de har skoleplass eller jobb.", "Monica ler og sier Montana er et av de r\u00e5este menneskene hun kjenner. Montana sykler, l\u00f8per, driver med yoga, squash, styrketrening, bryting, hockey og rugby, og n\u00e5 skal han snart begynne med klatring.", "Men n\u00e5 ligger Montana langflat og sier han har det helt suverent.", "Men i g\u00e5r kveld l\u00f8p han fra butikk til butikk like f\u00f8r det stengte for \u00e5 skaffe seg st\u00f8vler, sydvest, regnkl\u00e6r, redningsvest. Og aller innerst, under undert\u00f8yet, en v\u00e5tdrakt! Alt for under et par tusen spenn, ler han.", "Monica forteller om Holmenkollstafetten da hun tok over stafettpinnen fra Montana, og hun harket seg gjennom den fire hundre meter lange etappen mens Montana l\u00f8p sammen med henne for \u00e5 motivere, og da hun leverte pinnen til en annen l\u00f8per, l\u00f8p Montana videre og helt hjem til frigangshjemmet p\u00e5 Sandaker.", "\u2013Montana er gal, han har s\u00e5 mange ressurser og er den f\u00f8dte atlet, mens jeg er f\u00f8dt trassig. S\u00e5 ler Montana, og Monica sier de skal sykle Gj\u00f8vik - Oslo sammen.", "\u2013Montana sykler p\u00e5 tandem med en blind kompis bakp\u00e5, og den blinde mannen vil egentlig sitte bak meg p\u00e5 sykkelen! Ikke faen, sier jeg, og da sier han at jeg ikke skal undervurdere at han ikke ser. Men han skal fanden ta meg ikke undervurdere at jeg ser!", "Monica er en gjenganger, det er sjuende gangen hun sitter inne. Til sammen over tre \u00e5r i fengsel. Kj\u00f8p og salg av knark, sier hun.", "Monica ble hektet p\u00e5 amfetamin da hun var 14. N\u00e5 er hun 51. Ungdomstida var kul den, sier hun, men det er ikke hennes skyld at hun overlevde.", "\u2013N\u00e5r ingen forteller deg hva som er g\u00e6rent, da blir det i lengden ganske g\u00e6rent, sier hun.", "Hun fikk tidlig b\u00e5de mann og barn, men hun var gladere i \u00e5 ruse seg enn \u00e5 ha unger.", "\u2013Den st\u00f8rste gaven jeg ga ungene mine, var \u00e5 overlate ansvaret for dem til andre. Jeg fiksa det ikke. Men jeg har gr\u00e5tt masse blod.", "I voksen alder ble Monica hektet p\u00e5 heroin, men hun kom seg ut av b\u00e5de heroinmisbruket og metadon-helvetet. For ti \u00e5r siden fikk hun ordentlig kontakt med ungene, og n\u00e5 er det p\u00e5 tide \u00e5 v\u00e6re mamma for dem, sier hun.", "\u2013Det er ikke en ting jeg ikke vil gj\u00f8re for dem, og om noen dager f\u00e5r jeg friheten tilbake, wooooow!", "\u2013Hvordan blir det?", "\u2013Jeg skal vise de som er n\u00e6r meg at jeg kan. Jeg gleder meg stort!", "I fengselet har Monica tatt flere videreg\u00e5ende fag, hun har startet i kokkel\u00e6ra, og planen er \u00e5 ta fagbrevet om et par \u00e5r. Dr\u00f8mmen er et lite lokale p\u00e5 Gr\u00fcnerl\u00f8kka med fire sm\u00e5 bord hvor hun kan selge enkle retter og r\u00e5varer som ryper, elg, r\u00e5dyr og \u00f8kologiske gr\u00f8nnsaker. En s\u00e5nn butikk kjedene har tatt livet av, sier hun, hvor det ogs\u00e5 er mulig \u00e5 krite litt.", "\u2013Og s\u00e5 vil jeg l\u00e6re \u00e5 spille gitar. Og s\u00e5 skal jeg strikke inn i ville helvete. Jeg strikket ni gensere sist jeg satt inne.", "\u2013Det skapes et bilde av fengselet som et luksusopphold?", "\u2013Hallo, det er da ikke luksus \u00e5 ha en tv, kunne dusje hver dag og f\u00e5 lov til \u00e5 strikke! Det er frihetsber\u00f8velsen som er straffen, ingen som ikke har sittet p\u00e5 ei celle vet hvordan det er \u00e5 sitte i fengsel. Du kommer inn og det er 23 timer p\u00e5 cella og \u00e9n time lufting! Lufting! Som om du er ei bikkje! Du h\u00f8rer d\u00f8rer som \u00e5pnes og stenges igjen. Stemmer. Rop. Det er mange som t\u00f8rner tulling i fengselet. Men s\u00e5 finnes det bedre avdelinger og bedre fengsler hvor det er et fellesskap mellom de innsatte og ansatte. Fengselet er ogs\u00e5 et trygt sted, men over tid kan det v\u00e6re sv\u00e6rt \u00f8deleggende.", "\u2013Hvilke holdninger m\u00f8ter deg utenfor?", "\u2013Mange er skeptiske, men jeg tror jeg vinner mye p\u00e5 \u00e5 v\u00e6re \u00e6rlig. Men, herregud da mann, jeg kan jo s\u00e5 mye om livet, og jeg kan jo v\u00e6re ei manipulerende kjerring som sitter her full av sykdommer og d\u00e5rlige holdninger og som ljuger deg huden full. Og kanskje stj\u00e6ler jeg fra deg mens jeg snakker med deg ogs\u00e5, hehe. Men egentlig er jeg snill mot alle, jeg, og det er litt derfor jeg sitter her ogs\u00e5. Jeg handlet med dop, men det endte jo med at jeg ga bort til alle som trengte det.", "\u2013Mye gjeld?", "\u2013Jeg har 250 000 kroner i tullegjeld til Telenor og s\u00e5nne", "greier. 15 000 kroner i tv-lisens, de gir seg jo ikke, og det verste er at jeg", "har 15 000 kroner i gjeld til Sats! Jeg tror jeg dauer, haha, men jeg meldte meg vel inn for at ungene skulle f\u00e5 s\u00e5nn vervepremie. Regningene har jeg betalt p\u00e5 den m\u00e5ten at jeg har lagt dem nederst i s\u00f8ppeldunken.", "\u2013Hva med gjeld til privatpersoner?", "\u2013Jeg har 300 000 kroner i gjeld til tre personer som solgte dop. En av dem fortalte meg nylig at han hadde tatt en bachelor i \u00f8konomi, det er jo ikke alle knarkerne som er idioter, mange av dem er jo ganske smarte, og da jeg h\u00f8rte det, sa jeg at han bare kunne drite i de pengene. I dette milj\u00f8et skylder alle noe til hverandre, og hadde det v\u00e6rt meg, ville jeg sagt: \u00abJass\u00e5, du har kommet deg ut av det, da skal jeg ikke \u00f8delegge for deg!\u00bb Men det finnes jo idioter der ogs\u00e5, men de f\u00e5r bare komme, av meg f\u00e5r de ikke ei krone.", "\u2013Anger?", "\u2013Jeg angrer ikke s\u00e5 mye p\u00e5 det jeg har gjort, men jeg angrer at jeg ikke tok fatt i det tidligere. Jeg skulle gjerne studert arkeologi, det er for sent n\u00e5, men tar jeg tak i livet mitt n\u00e5, kan det g\u00e5 veldig bra. Men jeg t\u00f8r ikke tenke p\u00e5 hvordan det kunne g\u00e5tt om jeg ikke hadde bra folk rundt meg. Jo mer jeg har v\u00e6rt utp\u00e5, jo mer har mamma og d\u00f8trene mine stilt opp. De har kj\u00f8rt etter meg p\u00e5 natta og plukket meg opp p\u00e5 de verste stedene, det er ikke en ting de ikke vet om meg. \u00abDet er ikke s\u00e5 ille som du tror,\u00bb sa jeg til mamma da jeg ble arrestert sist gang. \u00abJeg tror det er mye verre, jeg\u00bb, sa mamma. Jeg elsker mamma, hun er det sterkeste mennesket jeg vet om, uten henne og d\u00f8trene mine hadde jeg ikke levd. Her om dagen la en av d\u00f8trene mine ut ei melding p\u00e5 Facebook: \u00abMamma er i gang med \u00e5 skape seg et nytt liv, og n\u00e5de dem som drar henne ned igjen!\u00bb", "\u2013Har du skyldf\u00f8lelse, mye d\u00e5rlig samvittighet?", "\u2013Der er jeg ganske kynisk. Jeg har solgt amfetamin, ja, men hadde de ikke kj\u00f8pt av meg, ville de kj\u00f8pt av noen andre. Og jeg har ikke solgt dritt som de har daua av.", "Monica sier hun ogs\u00e5 vil bruke friheten til \u00e5 reise. Vietnam. Afrika. Kambodsja. Dessverre kommer hun ikke inn i Australia, der er det nulltoleranse for straffed\u00f8mte. Litt merkelig, ler hun, i et land som er bygd opp av kriminelle.", "N\u00e5 er sola en bolle av st\u00e5l bak skyene, og vinden raker de irrgr\u00f8nne bakkene p\u00e5 land med elleve meter i sekundet. Mens Montana fortsatt ligger langflat og sier han har det helt suverent.", "\u2013Hva er frihet?", "\u2013Slippe alt maset med klokka.", "\u2013Klokka, i fengselet?", "\u2013Inn- og utskrivninger. Ut 06.20. L\u00f8per til jobb. Jobber. Inn 17.00.", "\u2013Hva driver du med inne?", "\u2013Trening. Litt mye i det siste. Tre-fire timer hver dag. Overtrent.", "Montana liker som regel ikke hviledager, da faller han tilbake til m\u00f8nsteret med \u00e5 tenke bakover. Han liker ikke \u00e5 tenke bakover.", "Montana sier Nettverk etter soning har v\u00e6rt viktig, han kan ringe Stian uansett p\u00e5 d\u00f8gnet, og n\u00e5 bruker han nettverket sammen med datteren sin. Seilturen \u00e5pner sansene, sier Montana, mens fengselet lukker dem.", "Han viser oss et dikt p\u00e5 telefonen:", "\u00abLandskap innefra\u00bb", "Like utenfor Halden ligger det en skog.", "Innenfor skogen ser man en mur.", "Den bukter seg rundt som en slange.", "Med hundrevis av \u00f8yne.", "360 graders kamera.", "Voktende, voktende.", "Innenfor muren er det", "bygninger, en idrettsplass og", "to blokker rundt en liten skogstust.", "Innenfor den ene blokken", "er det \u00e5tte avdelinger,", "fordelt p\u00e5  to etasjer.", "Innenfor avdeling B 7", "finner man et lite kj\u00f8kkenhj\u00f8rne,", "et spisebord til tolv personer,", "en TV og en sofa.", "Dette er fellesarealet.", "Derfra g\u00e5r det en korridor,", "med seks st\u00e5ld\u00f8rer p\u00e5  hver side.", "Hver d\u00f8r har sitt nummer.", "Innenfor d\u00f8r 705,", "ligger det et lite rom:", "En skrivepult ut mot et lukket vindu.", "En seng med gult senget\u00f8y.", "En bokhylle.", "Et nattbord.", "En tavle full av fotografier", "og barnetegninger i alle mulige tusjfarger.", "P\u00e5  sengekanten sitter det en mann.", "Helt stille, sitter han.", "P\u00e5  innsiden av mannen er det et hav i storm.", "Ute p\u00e5  havet gynger det en b\u00e5t frem og tilbake i b\u00f8lgene.", "Ute p\u00e5  havet, ja, ute p\u00e5  havet langt der ute.", "Lynet raser ned ifra himmelen,", "saltvannet fosser over kanten.", "Det er vinter, isfjell p\u00e5  alle kanter.", "Dr\u00f8nnende lyd, smell av torden.", "Orkan.", "Inntil masten st\u00e5r det en mann og klamrer seg fast,", "med smaken av saltvann i kjeften.", "\u2013Er det du som har skrevet d\u00e9t, sp\u00f8r Stian.", "Montana nikker.", "Montana sier han gikk p\u00e5 et forfatterkurs i fengselet, og l\u00e6reren mente Montana hadde en egen stemme. Stian sier han sammen med en forfatter jobber med et bokprosjekt som handler om skam og \u00e6re og sier Montana m\u00e5 bli med p\u00e5 det prosjektet. Kanskje, sier Montana.", "Stian sier det er s\u00e5 mange skjulte talent blant de innsatte. Montana sier det handler om \u00e5 f\u00e5 trua p\u00e5 seg sj\u00f8l, f\u00e5 en retning p\u00e5 livet. Stian sier mange straffed\u00f8mte har v\u00e6rt gjennom kverna fra de var sm\u00e5. De er klienter. Pasienter. Og som innsatt blir du fratatt identiteten. Du er en straffed\u00f8mt.", "Montana har ogs\u00e5 sin historie.", "Som guttunge var han sterkt knyttet til faren, men en dag dro faren p\u00e5 fisketur og b\u00e5ten kantra. Montana var sju da faren druknet.", "\u2013Det preget ikke bare barndommen min, det preget hele livet mitt, sier Montana.", "Montana ble sendt p\u00e5 en feriekoloni p\u00e5 Hud\u00f8y utenfor Oslo. Han var en impulsiv gutt som fikk kontakt med eldre unger som selv hadde problemer.", "\u2013Jeg ble sendt inn i sm\u00e5 ganger, \u00e5pninger, under gjerder og inn i hus. Jeg var ni den f\u00f8rste gangen jeg stjal en bil, en ny Ford Escort som sto lagret nede p\u00e5 havna. Det var s\u00e5 vidt jeg kunne se over panseret, men jeg hadde jo sett hvordan de eldre guttene kj\u00f8rte.", "Det ble en oppvekst med voksne som ikke meldte fra om hva de s\u00e5. Han er litt bitter p\u00e5 den ADHD-greia, sier han, som han f\u00f8rst ble utredet for som voksen.", "\u2013Da fikk jeg alt jeg hadde lurt p\u00e5 i fanget, da skj\u00f8nte jeg hvorfor sm\u00e5 bagateller hadde blitt til fullstendig kaos. Hadde jeg sett min egen oppf\u00f8rsel p\u00e5 min egen datter, eller noen av hennes venninner, ville jeg jo meldt fra.", "I stedet ble det tjuveri, svindel og enda mer svindel. Til sammen har Montana 16 dommer. Seks-sju \u00e5r bak murene.", "\u2013Sett ett ord p\u00e5 fengselet?", "\u2013Pyton!", "\u2013Det er kanskje litt av hensikten med straff?", "\u2013Jeg fortjener straffen, men systemet fungerer ikke hvis m\u00e5let er \u00e5 f\u00e5 kriminelle inn i et lovlydig liv. Det hjelper heller ikke om du er positiv under soninga, ja, det er nesten negativt om du er positiv. Jeg ble herjet med av betjenter som er halvparten s\u00e5 gamle som meg og som ikke har opplevd en millimeter av hva jeg har opplevd. Mange oppf\u00f8rer seg som wanna-be-politi, og det virker som de ser det som sin oppgave \u00e5 gj\u00f8re deg til en skj\u00f8r unge.", "\u2013Hvordan da?", "\u2013P\u00e5 alle m\u00e5ter. Leverer du en s\u00f8knad for \u00e5 f\u00e5 en samtale, opplever du at de kaster s\u00f8knaden i s\u00f8pla foran deg. Det er den nedlatende holdninga hele veien. Men det er stor forskjell p\u00e5 fengslene. Oslo fengsel er gammelt og slitt, men der opplevde jeg \u00e5 bli behandlet som en ordentlig person. Tr\u00f8gstad er en arbeidskoloni. Halden er et hightech-fengsel hvor utenlandske delegasjoner kommer p\u00e5 bes\u00f8k for \u00e5 se hvor fantastisk det er, men der inne blir du behandlet som dritt.", "Montana ventet over fem \u00e5r p\u00e5 den siste dommen som var p\u00e5 to \u00e5r og \u00e5tte m\u00e5neder. I mellomtiden fikk han ganske orden p\u00e5 livet sitt, men da m\u00e5tte han inn til soning.", "N\u00e5 er Montana 43 og sier han lever for datteren. Han sier han vil ta det steg for steg. Steg for steg er viktig for Montana. Da han begynte i butikken til Fretex, etter \u00e5 ha v\u00e6rt l\u00e5st inne i femten m\u00e5neder, hadde han problemer med \u00e5 si \u00abhva kan jeg hjelpe deg med\u00bb til kundene. Det var for mye angst. Derfor spurte han om \u00e5 f\u00e5 jobbe p\u00e5 lageret.", "N\u00e5 tar han fagbrevet som bil-lakkerer.", "\u2013Jeg vil bli en vanlig borger. En helt vanlig person. S\u00e5 enkelt og s\u00e5 vanskelig, ler Montana.", "\u2013Det er akkurat som meg, ler Monica, selv om jeg aldri blir en helt vanlig person, til det er jeg for spr\u00f8.", "Rett f\u00f8r seilturen fikk Monica en gledelig telefon fra Nav om at hun har f\u00e5tt en kommunal toroms p\u00e5 \u00f8stkanten. Men det er en strek i regninga: P\u00e5 andre siden av gata bor nemlig noen av knarkerne hun vanket sammen med tidligere.", "\u2013Jeg skal se p\u00e5 den leiligheten, men det burde v\u00e6re noen som sier at der skal ikke Monica bo! De kunne jo flyttet meg til en annen bydel enn det fitteh\u00f8let der! Men p\u00e5 Nav sa de at jeg h\u00f8rer til den bydelen, og det var ikke noe \u00e5 gj\u00f8re med det.", "Monica kan ikke kj\u00f8pe sin egen leilighet, hun har ikke penger og hun f\u00e5r heller ikke l\u00e5n. Stian sier han kjenner folk i nettverket som ikke en gang f\u00e5r opprettet l\u00f8nnskonto. Monica sier hun kjenner l\u00f8slatte som ikke engang f\u00e5r kj\u00f8pt forsikring.", "\u2013Mange kan f\u00e5 skoleplass eller plass p\u00e5 en atf\u00f8ringsbedrift, men dilemmaet er at alle har en issue, sier Stian.", "\u2013P\u00e5 voksenoppl\u00e6ringa m\u00f8ter du kanskje han du satt p\u00e5 nabocella med eller du f\u00e5r leid en kommunal leilighet hvor naboene dine er i samme b\u00e5s som deg selv. Men det handler jo om \u00e5 bli en nabo, en kollega.", "Monica ler og sier hun heldigvis har djevelsk god helse og tonnevis med selvironi, dessuten har hun kj\u00f8pt turbukse og driter i om det regner vannrett!", "\u2013Let it come! Du, er vi i Midt-Norge eller er vi lenger s\u00f8r? Haha, det spiller ingen rolle, men du skulle sett trynet p\u00e5 Montana da han skj\u00f8nte vi bare hadde seilt seks nautiske mil etter \u00e5 ha seilt i tre timer. Han kunne jo l\u00f8pt mye fortere!", "N\u00e5 er klokka halv ti og det er middag i en eller annen havn, og en ung kvinne kommer bort med en tallerken nylaget fiskesuppe.", "\u2013Dette er friluftsliv! Jeg elsker det! Dette er friheten!", "Kristin er 31 og soner en flere \u00e5r lang dom p\u00e5 grunn av en enkelthendelse. Hun er ingen gjenganger. Om noen uker skal hun ut, og hun er hundre prosent sikker p\u00e5 at hun aldri skal tilbake igjen.", "Kristin ropte om hjelp lenge f\u00f8r det fatale skjedde. Det er ingen unnskyldning, sier hun, men det er en forklaring. Hun vil alltid leve med det hun gjorde, sier hun, men h\u00e5per hun kan slippe \u00e5 d\u00f8mmes for de timene i all evighet.", "En av de mest erfarne betjentene sa han aldri hadde sett et mer vettskremt menneske enn Kristin da hun ankom fengselet. Siden har hun telt dager, uker og m\u00e5neder, ja, hun har telt \u00e5r. Hun har skrevet dagbok, og n\u00e5r hun leser i den dagboken, ser hun at det har v\u00e6rt vondt, veldig vondt, men hun ser ogs\u00e5 at det har v\u00e6rt noen lyse dager.", "\u2013Vi har alle v\u00e5r historie, men jeg har tro p\u00e5 at vi kan skape v\u00e5re nye liv. Historien er ikke over.", "I fengselet har Kristin studert ern\u00e6ringsfag, og under deler av soningen har hun jobbet p\u00e5 et gartneri. En dag kom flere dommere til fengselet p\u00e5 et seminar, og Kristin skulle fortelle hvordan det var \u00e5 sitte inne.", "\u2013Essensen i det jeg sa, var at du aldri m\u00e5 gi opp, sier hun.", "Etterp\u00e5 evaluerte dommerne seminaret, hvor flere eksperter p\u00e5 kriminalomsorg hadde innledet, og det de likte best var Kristins foredrag. Senere kom femten amerikanere, og p\u00e5 engelsk fortalte Kristin om livet bak murene.", "\u2013Og jeg som alltid hadde trodd jeg var elendig i engelsk. Ikke bare i engelsk, men jeg har alltid trodd at jeg var elendig i de fleste ting, egentlig. Bare det at jeg turte \u00e5 gj\u00f8re det!", "Senere p\u00e5 kvelden sitter Kristin, Espen og noen andre i en lavvo i en havn, og Kristin sier hun dr\u00f8mmer om \u00e5 komme seg p\u00e5 toppen av Kilimanjaro.", "S\u00e5 forteller St\u00e5le fra Tr\u00f8nderenergi om prosjektet Hel Ved. Han har skikkelig trua p\u00e5 det, sier han, og Espen sier Hel Ved h\u00f8res ut som noe midt i blinken for en mann som ham. Han er maskinkj\u00f8rer og mangler bare noen timer p\u00e5 \u00e5 ta sertifikat for skogsmaskiner.", "S\u00e5 sier Kristin at det h\u00f8res supert ut, men tror St\u00e5le hun kan l\u00e6re \u00e5 bruke en motorsag?", "\u2013Det tror jeg du kan, sier St\u00e5le.", "\u2013Tror du det, sier Kristin.", "Noen av personene i teksten er etter eget \u00f8nske kun nevnt", "med fornavn eller kallenavn."]}, {"field": "category0", "value": "pluss"}, {"field": "contenthash", "value": "54834bfe3ac475aaeca21c4508752315bb46c602f00391256fbe34258258dbc8"}, {"field": "createtime", "value": "2017-03-30T11:27:03.000Z"}, {"field": "description", "value": "En gang la Espen 86 gram kokain i bilen for \u00e5 bli tatt. Han hadde f\u00e5tt nok av friheten."}, {"field": "dominantimage", "value": "http://www.adressa.no/pluss/article11479107.ece/ojfwi8/ALTERNATES/w980-default/omw_Nettverkettersoning.14.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/c1f08ba56dc99dedcc83ca3fa6a020d68313f912.jpg?58dceb87"}, {"field": "dominantthumbnaildimensions", "value": "300x169"}, {"field": "heading", "value": ["Fri og bevare -adressa.no", "Espen. Angsten", "Gjengangerne. Isolasjon og rus", "Friheten. En pakke med problemer", "Ettervernet. De frivillige", "Toppsjef. Med tro p\u00e5 tidligere kriminelle", "Ni \u00e5r. Fengselet \u00f8dela meg", "Snart fri. Foran p\u00e5 dekk", "Dr\u00f8mmen. En liten kaf\u00e9", "Diktet. Landskap innenfra", "Forbrytelsen. Hun er mer enn den"]}, {"field": "id", "value": "c1f08ba56dc99dedcc83ca3fa6a020d68313f912"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": "pluss"}, {"field": "kw-classification", "value": "careers"}, {"field": "kw-company", "value": ["telenor", "facebook", "dagens n\u00e6ringsliv"]}, {"field": "kw-concept", "value": ["million kroner", "fengsel", "r\u00f8de kors", "nettverk"]}, {"field": "kw-entity", "value": ["nordmarka", "r\u00f8de kors", "hud\u00f8y", "kriminalomsorgen", "oslo fengsel", "bonka", "tr\u00f8nderenergi og r\u00f8de", "tr\u00f8nderenergi", "sandaker", "arbeids", "montana 16", "holmenkollstafetten", "rizla", "red bike", "fosen", "nav", "stat", "r\u00f8de kors vista analyse", "gj\u00f8rv", "nettverkshuset", "ute", "hel ved", "fretex", "ford escort", "monica", "frelsesarmeen og bymisjonen", "kilimanjaro", "espen 86", "gr\u00fcnerl\u00f8kka", "wayback", "montana 43", "monica og montana", "sats", "nettverk", "s\u00f8r-tr\u00f8ndelag r\u00f8de kors"]}, {"field": "kw-location", "value": ["europa", "midt-norge", "nederland", "danmark", "gj\u00f8vik", "\u00e5rhus", "australia", "trondheim", "melhus", "trondheimsfjorden", "montana", "halden", "bergen"]}, {"field": "kw-pageclass", "value": "article"}, {"field": "kw-person", "value": ["kristine fredriksen", "st\u00e5le gjersvold", "stian estenstad"]}, {"field": "kw-taxonomy", "value": "pluss"}, {"field": "og-image", "value": "http://www.adressa.no/pluss/article11479107.ece/ojfwi8/ALTERNATES/w980-default/omw_Nettverkettersoning.14.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Fri og bevare"}, {"field": "og-type", "value": "article"}, {"field": "og-url", "value": "http://www.adressa.no/pluss/article11479117.ece"}, {"field": "pageclass", "value": ["article"]}, {"field": "publishtime", "value": "2015-08-28T19:16:26.000Z"}, {"field": "recs-articleid", "value": "11479117"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-publishtime", "value": "2015-08-28T19:16:26.000Z"}, {"field": "recs-rawtitle", "value": "Fri og bevare -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "pluss"}, {"field": "teaser", "value": "En gang la Espen 86 gram kokain i bilen for \u00e5 bli tatt. Han hadde f\u00e5tt nok av friheten."}, {"field": "thumbnail", "value": "http://content-thumbnail.cxpublic.com/content/thumbnail200x150/c1f08ba56dc99dedcc83ca3fa6a020d68313f912.jpg?58dceb87"}, {"field": "thumbnailfullheightdimensions", "value": "200x5827"}, {"field": "timestamp", "value": "2017-03-30T11:27:03.000Z"}, {"field": "title", "value": "Espen la 86 gram kokain i bilen for \u00e5 bli tatt. Han hadde f\u00e5tt nok av friheten"}, {"field": "url", "value": "http://www.adressa.no/pluss/article11479117.ece"}, {"field": "urlhash", "value": "c1f08ba56dc99dedcc83ca3fa6a020d68313f912"}], "score": 0.42577857, "siteId": "9222270286501375973", "id": "c1f08ba56dc99dedcc83ca3fa6a020d68313f912"}

