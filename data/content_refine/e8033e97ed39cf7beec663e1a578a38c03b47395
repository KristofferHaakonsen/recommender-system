{"fields": [{"field": "modifiedtime", "type": "time", "value": "2017-02-22T07:18:28.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Geir Svardal", "Therese Johaug", "Petter Northug", "VM p\u00e5 ski", "Oddvar Br\u00e5", "doping", "Jan Erik Vold", "Ingrid Kristiansen"]}, {"field": "author", "value": "geir svardal"}, {"field": "body", "value": ["Med en Scania R560 som trekkvogn, ble de 110 kvadratmeterne, fordelt over to etasjer, man\u00f8vrert inn p\u00e5 finsk territorium ved daggry onsdag, fullastet med skipar for to stilarter og med b\u00e5de kalde og varme egenskaper i strukturen.", "- Med tjue l\u00f8pere i troppen, og om vi sv\u00e6rt forsiktig kalkulerer med at hver av dem har med fem par kalde og fem par varme i begge stilarter, er vi oppe i tjue skipar per mann og kvinne. Fire hundre par, alts\u00e5, men det h\u00f8res plutselig lite ut igjen, synes jeg, s\u00e5 jeg tror nok trygt vi kan legge p\u00e5 et par-tre hundre til sammen, og kanskje noen til. S\u00e5 si at det er med \u00e5tte hundre par ski til VM, og vi er ikke langt unna, tror skikongen Oddvar Br\u00e5.", "Skinasjonen Norge leker ikke vinterkrig i \u00e5r heller, og slett ikke n\u00e5r den snart skal utspille seg i Finland igjen, for f\u00f8rste gang p\u00e5 16 \u00e5r. Men denne gang er de forberedt p\u00e5 b\u00e5de skyttergravskrig og konfrontasjoner i mer \u00e5pent lende etter alt som har skjedd i norsk langrenn de siste m\u00e5nedene. Forrige fredag ble Therese Johaug d\u00f8mt til 13 m\u00e5neders dopingutestengelse etter den ulykksalige bruken av leppekremen med det forbudte stoffet clostebol i fjor h\u00f8st. Fjerningen av Therese fra sideveggen p\u00e5 sm\u00f8retraileren, var en konsekvens av denne dommen, og kom bare to dager etter at utstyrsgiganten Fischer benyttet seg av sin antidoping-klausul, slik selskapet alltid gj\u00f8r, og br\u00f8t millionkontrakten med Johaug.", "Torsdag denne uken ble granskningsrapporten om medisineringen i norsk skisport lagt fram. Utvalget ble nedsatt da v\u00e5r andre store langrennsstjerne, Martin Johnsrud Sundby, i juli i fjor ble d\u00f8mt til to m\u00e5neders utestengelse for brudd p\u00e5 dopingreglementet i forbindelse med bruk av astmamedisin. Senere ble deler av praksisen i sm\u00f8retraileren avsl\u00f8rt for hele verden, slik den artet seg under sprintkonkurransene rundt om i Europa. Etter \u00e5 ha unnagjort prologen, og f\u00f8r heatene i utslagningskonkurransen, pleide flere landslagsl\u00f8pere \u00e5 stikke opp i trailerens Annen Etage, der menyen besto av flytende medisin gjort om til bitte sm\u00e5 dr\u00e5per som kunne inhaleres i et hensiktsmessig st\u00f8verapparat. Diagnostiserte astmatikere, som det if\u00f8lge utlendingene fins p\u00e5fallende mange av i norsk langrenn, har full rett til slik behandling, men inntrykket av at norske langrennsledere t\u00f8yde strikken og opererte i etiske gr\u00e5soner, fikk ny n\u00e6ring.", "I 2001, sist det var VM i Lahti, ble seks av finnenes aller st\u00f8rste langrennsstjerner tatt for doping i tur og orden mens mesterskapet p\u00e5gikk. Det var en nasjonal ydmykelse av verste sort, og en sportslig katastrofe som den stolte skinasjonen enn\u00e5 ikke har kommet over. Da Martin Johnsrud Sundby og Therese Johaug ble felt for sine overtramp, var det som om finnene fikk utl\u00f8sning for \u00e5revis med oppmagasinert frustrasjon. \u00abEnten er man tatt for doping, eller s\u00e5 er man det ikke. Enten r\u00f8yker man, eller s\u00e5 r\u00f8yker man ikke\u00bb, var den n\u00e5del\u00f8se dommen fra verdensmester Aino-Kaisa Saarinen.", "Det g\u00e5r en snorrett klassiskl\u00f8ype fra polarhelten Fridtjof Nansen, som tok med skiene ut i verden og brukte dem som et slags imperialistisk v\u00e5pen i nasjonsbyggingens \u00e5nd, og fram til v\u00e5re dagers maskinpreparerte verdenscupl\u00f8yper. Det er grunntesen til forfatteren og skihistorikeren Tor Bomann-Larsen, som denne formiddagen har revet seg l\u00f8s fra arbeidet med bind \u00e5tte i maratonbiografien om kong Haakon, for \u00e5 ta en tur inn til forlaget sitt, Cappelen, i Akersgata i Oslo.", "- Norge sl\u00e5ss en mental eksistenskamp p\u00e5 to vesentlige fronter, mener Bomann-Larsen.", "- B\u00e5de oljerikdommen og klimakrisen truer med \u00e5 stille oss til veggs. Lenger unna v\u00e5rt nasjonale selvbilde er det vanskelig \u00e5 komme, enn et privilegert million\u00e6rfolk blottet for minusgrader.", "Akkurat denne mandagen er det et par kuldegrader i Oslo, og attp\u00e5til antydninger til noen sn\u00f8flekker borte ved regjeringskvartalet. Sn\u00f8fattige vintre er det eneste Bomann-Larsen frykter p\u00e5 den norske skisportens vegne, for alt det andre vil l\u00f8se seg, tror han.", "- V\u00e5r hardf\u00f8re geografiske beliggenhet gjorde oss til et karrig, men utholdende og oppfinnsomt folkeferd, som - med Bj\u00f8rnstjerne Bj\u00f8rnsons ord - \u00abp\u00e5 de fleste omr\u00e5der har uavhengiggjort oss ved geni\u00bb. I dag lever dette selvbildet fortrinnsvis videre i forestillingens univers, og derfor passer det utmerket at kampen utkjempes p\u00e5 idrettens symbolarena, med dertil h\u00f8rende rettslokaler, doserer Tor Bomann-Larsen.", "- Den mest brennhete frontlinjen g\u00e5r langs Therese Johaugs hardt pressede lepper. Hun er v\u00e5r momentane Jeanne d\u2019Arc. Vi viker ikke en tomme. Det vil si at vi kommer grusomt tilbake. Slik vi gjorde det etter Petter Northugs m\u00f8te med det nasjonalpatriotiske autovern, fastsl\u00e5r Bomann-Larsen, som er en evig optimist.", "Omtrent samtidig som Tor Bomann-Larsen poserte for fotografen i flekken av litt sentrumssn\u00f8 i hovedstaden, utspilte det seg en s\u00e5r liten scene oppe ved Sjusj\u00f8en, der de to bestevenninnene Ingvild Flugstad \u00d8stberg og Therese Johaug kom til \u00e5 krysse spor. Ingvild og deler av landslaget hadde lagt de siste VM-forberedelsene til omr\u00e5det der Therese Johaug har hytte. Som f\u00f8lge av utestengelsen har Johaug ikke lov til \u00e5 trene med landslaget, og da de to m\u00f8ttes p\u00e5 formiddags\u00f8kten, kunne de bare hilse kort p\u00e5 hverandre, f\u00f8r de s\u00f8rget for \u00e5 fortsette i hver sin retning etter noen sekunder. Ingvild i lag med VM-l\u00f8perne, Therese i ensomme sk\u00f8ytetak innover p\u00e5 fjellet.", "Noen b\u00f8r skrive en blues for Therese Johaug, hadde lyrikeren Jan Erik Vold tenkt litt forbl\u00f8ffet flere m\u00e5neder tidligere. For selv om han helst skrev poesi om sin egen kj\u00e6re sk\u00f8ytesport og aldri hadde brydd seg et sn\u00f8fnugg om skil\u00f8perne, ble den gamle dikteren (77) ber\u00f8rt av Thereses skjebne, kjente han. Han kvesset blyanten og skrev \u00abBlues for Therese Johaug\u00bb , og sendte diktet som et leserinnlegg til Adresseavisen.", "\u00abNoen b\u00f8r skrive en blues for Therese", "Johaug, fordi", "Noen b\u00f8r skrive en blues for Therese", "Johaug, fordi", "hun fikk et s\u00e5r p\u00e5 leppa si og s\u00e5r er", "slikt som svir\u00bb", "F\u00f8r i tiden hadde Norge to nasjonalidretter, if\u00f8lge Jan Erik Vold, og den norske nasjonalf\u00f8lelsen ble like mye basert p\u00e5 resultatene p\u00e5 sk\u00f8ytebanen som i skisporet. \u00abDen som var best p\u00e5 isen/var best p\u00e5 kloden\u00bb, skriver han i et av sine mange s\u00e5kalte sirkeldikt, og det samme gjaldt antagelig om vi beslagla de f\u00f8rste plassene p\u00e5 femmila i Holmenkollen. Han hevdet en gang at norske idrettsut\u00f8vere betydde like mye for norsk selvf\u00f8lelse som norske forfattere, f\u00f8r han presiserte at de ikke var like viktige som forfatterne for norsk selvforst\u00e5else .", "- Snarere tvert imot. Det kunne f\u00e5 oss til \u00e5 tro at vi var et utvalgt folk.", "P\u00e5 tampen av sin blues til Therese Johaug kommer han med noen tr\u00f8stens ord til skiprinsessen:", "\u00abHar du sm\u00f8rt deg bort, s\u00e5 veit du:", "Det g\u00e5r alltid flere renn", "Har du sm\u00f8rt deg bort, s\u00e5 veit du:", "Det g\u00e5r alltid flere renn", "Legg p\u00e5 annleis klister neste gang", "Og bare kom igjen\u00bb", "Men dette f\u00e5r egentlig holde, synes Jan Erik Vold, for det blir ikke mer omsorgsfull poesi om ski fra hans h\u00e5nd n\u00e5.", "- Om ski har jeg egentlig ingenting \u00e5 si, s\u00e5 det beste er \u00e5 la det v\u00e6re usagt, sukker dikteren, som har reist til London for \u00e5 hente \u00e5ndelig inspirasjon og som neppe kommer til \u00e5 f\u00f8lge et eneste stavtak fra neste ukes Lahti-VM.", "Fripenn-skribent Sven Egil Omdal mener vi i Norge m\u00e5 slutte \u00e5 kalle oss en skinasjon.", "Det Ingrid Kristiansen mangler av finstemt og poetisk retorikk, tar hun igjen med grasi\u00f8se bevegelser i bakkene nedenfor Frogner-seteren, der hun arrangerer skiskole i klassisk diagonalgang.", "- Jeg har aldri l\u00e6rt meg \u00e5 sk\u00f8yte, sier den gamle l\u00f8perdronningen (60). Hun vant flere NM-gull i stafett for Freidig, f\u00f8r hun flyttet fra Trondheim og ble friidrettsut\u00f8ver p\u00e5 heltid og en av verdens beste langdistansel\u00f8pere med flere verdensrekorder og VM-titler. Hun gikk 5 km i Lahti-VM i 1978 (21. plass) f\u00f8r konkurranseskiene ble pakket bort. N\u00e5 er hun usikker p\u00e5 hvor mye tid hun gidder \u00e5 tilbringe foran tv-apparatet n\u00e5r mesterskapet begynner i neste uke.", "- Det er en myte at hele nasjonen er kollektivt interessert i skisport, tror Ingrid Kristiansen.", "- At langrennsl\u00f8perne har en kolossal status her hjemme, er det likevel ingen tvil om. Den kulturelle ballasten er tung, men jeg synes det g\u00e5r over alle st\u00f8vleskaft. Det er mange andre idretter som hadde fortjent oppmerksomhet, og internasjonalt m\u00e5 vi bare innr\u00f8mme at langrenn bare er for de spesielt interesserte. Jeg har all mulig respekt for Martin Johnsrud Sundby og de andre enerne, men han ville f\u00e5tt g\u00e5 i ro og fred i de fleste europeiske storbyene. Br\u00f8drene Henrik og Filip Ingebrigtsen derimot (mellomdistansel\u00f8pere i verdenstoppen) kunne f\u00e5tt det litt heftigere.", "Ingrid Kristiansen tror omd\u00f8mmeproblemet til skisporten er forbig\u00e5ende, om det som har skjedd de siste m\u00e5nedene overhodet har innvirket p\u00e5 noe som helst.", "- Det ser ut som om skisporten t\u00e5ler mye, men om ikke annet, s\u00e5 har Martin- og Therese-saken avsl\u00f8rt at skiforbundet er blitt for kjepph\u00f8y. Det ser ut som om de har smurt seg bort, i all sin selvgodhet. I n\u00e6ringslivet ville flere av lederne blitt sparket p\u00e5 dagen, tror Ingrid, f\u00f8r hun flyter videre i estetisk-nostalgisk diagonalgang og forsvinner inn i Nordmarka.", "Oppe i Gran\u00e5sen har Oddvar Br\u00e5 nettopp bestemt seg for \u00e5 droppe en formiddagstur i retning Skistua. Dagen etter skal han plukke opp skihistorikeren og folkeminnegranskeren Thor Gotaas p\u00e5 V\u00e6rnes og kj\u00f8re ham til H\u00f8londa. Der har Oddvar ordnet en avtale med 87 \u00e5r gamle Rolf Gaustad, som gikk p\u00e5 gullaget til Leik i NM i 1951.", "- Gaustad h\u00f8rer litt d\u00e5rlig, men han b\u00f8r v\u00e6re snadder for Gotaas, tror Oddvar.", "F\u00f8r de kommer s\u00e5 langt, skal de to ta en lang skitur sammen, og det er derfor Oddvar velger \u00e5 spare litt krutt. Thor Gotaas er nesten like seig med ski p\u00e5 beina som han er n\u00e5r han hamrer l\u00f8s p\u00e5 tastaturet og serieproduserer den ene mursteinsboka etter den andre om norsk skihistorie.", "Oddvar Br\u00e5 er blitt 65 og jobber fortsatt som treningsfaglig r\u00e5dgiver i Olympiatoppen, og det er ikke mange stavtakene han g\u00e5r glipp av i l\u00f8pet av en sesong. Han skal selvsagt til Lahti ogs\u00e5.", "- Jeg kan v\u00e6re med p\u00e5 at Martin- og Therese-sakene ble h\u00e5ndtert litt kl\u00f8nete av enkelte ledere i skiforbundet, men ellers er jeg ikke redd for at disse sakene p\u00e5 kort sikt har skadet langrennssporten. Det er viktig \u00e5 se hvor de mest h\u00f8yr\u00f8stede kritikerne holder til, i Finland, sier Oddvar.", "- Og da trenger vi ikke \u00e5 si s\u00e5 mye mer om det.", "Selv har han et utmerket forhold til finske langrennsl\u00f8pere, selv om noen av dem - som dopingd\u00f8mte Harri Kirvisniemi - ogs\u00e5 var blant dem han f\u00f8lte seg mest sviktet av.", "- Men f\u00f8rst og fremst sviktet de seg selv, sier Oddvar.", "I fjor traff han sin gamle venn Juha Mieto p\u00e5 nytt, i et ganske bisarr oppvisningsrenn i Sarpsborg.", "- Han hadde nettopp skiftet hofte og stilte med stokk.", "Oddvar Br\u00e5 var den f\u00f8rste toppl\u00f8peren som fikk stilt diagnosen astma for over 30 \u00e5r siden, p\u00e5 tampen av en lang karriere. Medisineringen han fikk var mangelfull, erfaringen var liten, og kortisonbruken gjorde at han senere utviklet benskj\u00f8rhet.", "- Hadde jeg v\u00e6rt toppidrettsut\u00f8ver i dag, ville jeg prestert p\u00e5 et normalt jevnt og h\u00f8yt niv\u00e5, uten de svingningene jeg m\u00e5tte godta i de \u00e5rene jeg selv gikk, sier Oddvar.", "Han har f\u00e5 betenkeligheter om det som skjer i den norske sm\u00f8retraileren, fordi han er overbevist om at alt skjer innenfor regelverket.", "- Sm\u00f8retraileren er i det hele tatt noe av det beste som har skjedd norsk langrennssport de siste \u00e5rene. F\u00f8rst og fremst fordi det har bedret arbeidsforholdene til sm\u00f8rerne dramatisk, der de kan jobbe i rom med ekstra avtrekk n\u00e5r de setter inn skiene med fluorpulver i time etter time. Men traileren gj\u00f8r det samtidig mulig \u00e5 forflytte seg p\u00e5 en kostnadseffektiv m\u00e5te fra arena til arena i \u00e9n stor doning.", "Traileren skal ha kostet omkring seks millioner kroner.", "- Det m\u00e5 i s\u00e5 fall ha v\u00e6rt en av de beste investeringene skiforbundet har gjort, tipper Oddvar Br\u00e5.", "Da traileren ble tatt i bruk for litt over tre \u00e5r siden, provoserte den mange der den rullet fra sted til sted med krigerportretter av Petter Northug og andre seierssikre nasjonalsymboler p\u00e5 sideveggene. Den h\u00f8sten traileren ble sj\u00f8satt, s\u00e5 \u00e5 si, overtok den som langrennssirkusets st\u00f8rste etter svenskenes superbuss p\u00e5 skarve 70 kvadratmeter.", "- Poenget er at alle nasjonene har fulgt etter, og det som f\u00f8r kunne fortone seg som en provokasjon for mange, er i dag blitt allemannseie hos alle de store skinasjonene, sier Oddvar Br\u00e5.", "Thor Gotaas innser at norsk langrennssport fikk det han kaller noen skudds\u00e5r i fjor, men han tror at alt er i ferd med \u00e5 gro. Samtidig er Gotaas \u00e6rlig p\u00e5 at han utelukkende framsnakker langrennssporten, og aldri har andre hensikter med sitt forfatterskap.", "- Langrenn er s\u00e5 rotfestet og st\u00e5r s\u00e5 sterkt at sporten neppe er klar over det selv, tror Gotaas, som akkurat n\u00e5 skriver om skihistorien i Trysil n\u00e5r han ikke turnerer landet og holder foredrag om femmilshelter som Oddvar Br\u00e5 og de som gikk opp l\u00f8ypene i alle ti\u00e5rene f\u00f8r ham.", "- Det g\u00e5r en snorrett l\u00f8ype i langrennsfolkets bevissthet. Petter Northug s\u00e5 Bj\u00f8rn D\u00e6hlie p\u00e5 tv, og Bj\u00f8rn hadde sett Oddvar Br\u00e5, som hadde sett Gjermund Eggen p\u00e5 svart-hvitt-tv. Gjermund hadde h\u00f8rt p\u00e5 radioen da Hallgeir Brenden gikk l\u00f8p, og Hallgeir hadde h\u00f8rt om Sigurd Vestad p\u00e5 radioen. Vestad hadde lest om Elling R\u00f8nes, og R\u00f8nes hadde h\u00f8rt om Trysil-Knut. I denne tr\u00e5den ligger mye av forklaringen, mener Gotaas.", "Trolig brenner norsk langrenn av ca. 15 millioner kroner p\u00e5 skipreparering og sm\u00f8ring i l\u00f8pet av en mesterskapssesong, if\u00f8lge indeksregulerte tall basert p\u00e5 investeringene i 2011, da VM gikk i Holmenkollen. Ingen andre nasjoner er i n\u00e6rheten av \u00e5 bruke tilsvarende midler.", "- Gode sm\u00f8reteam kan v\u00e6re helt avgj\u00f8rende for resultatene, men hva l\u00f8perne hadde under skiene var enda viktigere i gamle dager. P\u00e5 ei femmil kunne man fort tape en halvtime p\u00e5 d\u00e5rlige ski, og i 1928, i Kollen, m\u00e5tte noen av l\u00f8perne sm\u00f8re om ti ganger p\u00e5 den siste mila.", "Sm\u00f8retraileren ruller sannsynligvis inn i Lahti etter m\u00f8rkets frambrudd s\u00f8ndag kveld, etter \u00e5 ha tilbrakt helga i Ottep\u00e4\u00e4 p\u00e5 det siste verdenscuprennet f\u00f8r VM. Da verdenscupen ble avviklet i Finland f\u00f8r jul, i den lille byen Ruka lenger nord i landet, greide noen \u00e5 snike seg inn p\u00e5 det akkrediterte omr\u00e5det og klistre en lapp p\u00e5 den norske traileren der det sto: \u00abDDR Norway Ski Team = Doping Team\u00bb.", "- En utrolig smakl\u00f8s handling, som neppe blir gjentatt i VM. Lahti skal ta imot det norske laget med respekt, sier Pekka Holopainen, som er journalist i Ilta-Sanomat, en avis som har v\u00e6rt sv\u00e6rt kritisk til medisineringspraksisen i Norge etter at Martin Johnsrud Sundy-saken sprakk.", "Men om Therese Johaug ikke fikk v\u00e6re med i Lahti i overf\u00f8rt betydning en gang, er Martin klar til \u00e5 forsyne seg grovt av gullmedaljene som legges ut de neste dagene. Et aldri s\u00e5 lite verdensherred\u00f8mme st\u00e5r p\u00e5 spill, i en kn\u00f8tt liten idrett, men i noe som har definert oss som land og folk, slik Tor Bomann-Larsen forklarte det allerede i \u00abDen evige sne\u00bb tidlig p\u00e5 1990-tallet.", "Han er fortsatt ukuelig optimist.", "- Min sp\u00e5dom er at vi vil kjempe for vinteridrettslig verdensherred\u00f8mme s\u00e5 lenge det fins en kunstprodusert sn\u00f8klatt igjen p\u00e5 jordkloden. Slaget st\u00e5r uansett ikke i realitetens verden. Ergo g\u00e5r vi ogs\u00e5 seirende ut til slutt."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "cd53c00f1260807438ede361a30a43085b33bcefa7dd1b22e5ff4445297be7e5"}, {"field": "createtime", "value": "2017-02-19T09:36:21.000Z"}, {"field": "description", "value": "Et 30 tonn tungt sm\u00f8remonster ruller nordover gjennom Sverige for \u00e5 rekke Finlands-ferjen. Fortsatt smiler Therese Johaug til resten av verden, som om ingenting har skjedd. Men n\u00e5r traileren ankommer VM-byen Lahti, vil en bl\u00e5 folie ha visket vekk den utst\u00f8tte."}, {"field": "dominantimage", "value": "http://www.adressa.no/pluss/magasin/article14241340.ece/2rknnm/ALTERNATES/w980-default/20170203_RichardSagen_Lygna_trailer-3024.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/e8033e97ed39cf7beec663e1a578a38c03b47395.jpg?5937c8fb"}, {"field": "dominantthumbnaildimensions", "value": "300x169"}, {"field": "heading", "value": ["For Norge, kjempers f\u00f8deland -adressa.no", "Viker ikke en tomme", "Et mollstemt m\u00f8te", "Kjepph\u00f8ye ledere", "\u00c5nden som g\u00e5r", "Sporene til Trysil-Knut", "Norges historie"]}, {"field": "id", "value": "e8033e97ed39cf7beec663e1a578a38c03b47395"}, {"field": "keyword", "value": ["Ukeadressa", "Geir Svardal", "Therese Johaug", "Petter Northug", "VM p\u00e5 ski", "Oddvar Br\u00e5", "doping", "Jan Erik Vold", "Ingrid Kristiansen"]}, {"field": "keywords", "value": "Ukeadressa,Geir Svardal,Therese Johaug,Petter Northug,VM p\u00e5 ski,Oddvar Br\u00e5,doping,Jan Erik Vold,Ingrid Kristiansen"}, {"field": "kw-category", "value": ["pluss", "magasin"]}, {"field": "kw-classification", "value": "sports"}, {"field": "kw-concept", "value": ["ski", "dag", "norsk", "norsk langrenn"]}, {"field": "kw-entity", "value": ["jeanne", "ottep\u00e4\u00e4", "nordmarka", "doping team", "henrik og filip ingebrigtsen", "sjusj\u00f8en", "pekka holopainen", "blues for therese johaug", "fischer", "m. da", "arc", "freidig", "scania r560", "annen etage", "juha mieto", "martin johnsrud sundby og therese johaug", "holmenkollen", "ilta-sanomat", "cappelen", "h\u00f8londa", "kollen", "leik", "ingvild flugstad \u00f8stberg og therese johaug", "ruka", "akersgata", "trysil-knut", "m. lahti", "olympiatoppen", "gran\u00e5sen", "bj\u00f8rn", "bj\u00f8rnstjerne bj\u00f8rnsons", "aino-kaisa saarinen", "adresseavisen", "norway ski team", "skistua", "haakon"]}, {"field": "kw-location", "value": ["v\u00e6rnes", "europa", "oslo", "london", "frogner", "martin", "sverige", "trysil", "trondheim", "norge", "sarpsborg", "finland"]}, {"field": "kw-pageclass", "value": "article"}, {"field": "kw-person", "value": ["tor bomann-larsen", "martin johnsrud sundy", "elling r\u00f8nes", "oddvar br\u00e5", "hallgeir brenden", "fridtjof nansen", "rolf gaustad", "bj\u00f8rn d\u00e6hlie", "jan erik vold", "ingrid kristiansen", "martin johnsrud sundby", "thor gotaas", "therese johaug", "sigurd vestad", "filip ingebrigtsen", "ingvild flugstad \u00f8stberg", "sven egil omdal", "harri kirvisniemi", "gjermund eggen", "petter northug"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14241340.ece/2rknnm/ALTERNATES/w980-default/20170203_RichardSagen_Lygna_trailer-3024.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "For Norge, kjempers f\u00f8deland"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/02/19/For-Norge-kjempers-f%C3%B8deland-14241341.ece"}, {"field": "pageclass", "value": ["article"]}, {"field": "publishtime", "value": "2017-02-19T09:30:45.000Z"}, {"field": "recs-articleid", "value": "14241341"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-02-19T09:30:45.000Z"}, {"field": "recs-rawtitle", "value": "For Norge, kjempers f\u00f8deland -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Et 30 tonn tungt sm\u00f8remonster ruller nordover gjennom Sverige for \u00e5 rekke Finlands-ferjen. Fortsatt smiler Therese Johaug til resten av verden, som om ingenting har skjedd. Men n\u00e5r traileren ankommer VM-byen Lahti, vil en bl\u00e5 folie ha visket vekk den utst\u00f8tte."}, {"field": "thumbnail", "value": "http://content-thumbnail.cxpublic.com/content/thumbnail200x150/e8033e97ed39cf7beec663e1a578a38c03b47395.jpg?5937c8fb"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-06-07T09:35:55.000Z"}, {"field": "title", "value": "\u00abMin sp\u00e5dom er at vi vil kjempe for vinteridrettslig verdensherred\u00f8mme s\u00e5 lenge det fins en kunstprodusert sn\u00f8klatt igjen p\u00e5 jordkloden.\u00bb"}, {"field": "url", "value": "http://www.adressa.no/pluss/magasin/2017/02/19/For-Norge-kjempers-f%c3%b8deland-14241341.ece"}, {"field": "urlhash", "value": "e8033e97ed39cf7beec663e1a578a38c03b47395"}], "score": 0.6126224, "siteId": "9222270286501375973", "id": "e8033e97ed39cf7beec663e1a578a38c03b47395"}

