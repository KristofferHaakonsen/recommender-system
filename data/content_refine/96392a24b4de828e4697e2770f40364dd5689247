{"fields": [{"field": "modifiedtime", "type": "time", "value": "2016-03-05T08:01:50.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Portrettet", "Arvid J\u00e5ma", "Vindkraft", "samer"]}, {"field": "author", "value": "\u00e5ge winge"}, {"field": "body", "value": ["Han spenner l\u00e6rst\u00f8vlene fri for sn\u00f8 mot hytteveggen. Han g\u00e5r inn og tenner en parafinlampe, fyrer i ovnen og setter seg p\u00e5 en krakk ved bordet med den gr\u00e5 voksduken.", "Det er den tiden p\u00e5 d\u00f8gnet da et bl\u00e5tt teppe brer seg over verden, og han sier jeg m\u00e5 forst\u00e5 at dette ikke kan forklares med noen f\u00e5 ord, noen setninger eller i et enkelt intervju. Det handler om \u00e5rhundrelange tradisjoner og om reindrifta som kulturb\u00e6rer. Ja, sier han, det handler om \u00e5 bevare et helt folk.", "- N\u00e5 skal vi tvinges til \u00e5 redusere driften og dermed v\u00e5r kulturelle identitet. Jeg vil g\u00e5 s\u00e5 langt som \u00e5 kalle det nykolonialisme.", "Her oppe p\u00e5 fjellet er vi i utkanten av hans eget \u00abfj\u00f8s\u00bb. 2500 kvadratkilometer beiteland best\u00e5ende av skog, vidde og fjellvann, en times tid med bil og sn\u00f8skuter fra familiens lille hus p\u00e5 Verrastranda p\u00e5 Fosen.", "Aktuell: Sentral i arbeidet med \u00e5 sikre reindriftas framtid p\u00e5 Fosen, som n\u00e5 trues av det som skal bli Europas st\u00f8rste vindm\u00f8llepark. Vil om n\u00f8dvendig g\u00e5 rettens vei i et fors\u00f8k p\u00e5 \u00e5 stanse byggingen p\u00e5 egne beitemarker.", "F\u00f8dt: 24. mai 1949.", "Sivil status: Gift med Berit. Sammen har de barna Naina (35), Sissel (32) og Tom Mathias (27).", "Utdanning: Gymnas og Statens reindriftskole.", "Yrke: Reineier i Fovsen Njaarke (Fosen reinbeitedistrikt).", "Bakgrunn: Har drevet egen selvstendig reindrift fra han var atten. Har i mange \u00e5r v\u00e6rt engasjert i reindriftsfaglig og n\u00e6ringspolitisk arbeid, b\u00e5de lokalt og sentralt, og har siden 1967 n\u00e6rmest sammenhengende v\u00e6rt medlem av offentlige r\u00e5d og organer som jobber med", "samiske forhold. Forsker i samiske slektsforhold i det s\u00f8rsamiske milj\u00f8et. Var i sin tid sentral i arbeidet for \u00e5 stanse skytefeltet p\u00e5 Fosen.", "S\u00f8rsamer: Utgj\u00f8r en liten andel av den samiske folkegruppen i Norge og Sverige. Deres tradi-", "sjonelle bo- og reindriftsomr\u00e5der i Norge strekker seg i dag omtrent fra Ranaelva i Nordland til Elg\u00e5 \u00f8st for Femunden i Hedmark.", "Politikk: Har stemt b\u00e5de V, Sp og Ap.", "Leser: Alt av samisk historie, \u00e5rb\u00f8ker og slektb\u00f8ker. Popul\u00e6rvitenskap. Har lest hele Morgan Kane-serien til forfatteren Kjell Hallbing. Leser aviser p\u00e5 nett.", "Spiser: Reinkj\u00f8tt som er kokt og stekt i sm\u00f8r og krydder. Og god pizza.", "Drikker: Solb\u00e6rsaft.", "H\u00f8rer p\u00e5: Queen. Og Frode Fjellheim, s\u00f8rsamisk musiker.", "Ser p\u00e5: Dokumentarer. Naturprogram. Historiske filmer. Sport.", "Han skulle f\u00f8lge et gaupespor den morgenen i forrige uke da s\u00f8nnen Tom Mathias som snart skal arve siidaandelen, driftsenheten, ringte og refererte nyhetene om at Statkraft likevel hadde besluttet \u00e5 bygge Europas st\u00f8rste landbaserte vindkraftanlegg.", "278 gigantiske vindkraftturbiner. Veier. Kraftgater. Gr\u00f8fter. Veikanter. Dreneringsr\u00f8r. Biltrafikk. Br\u00f8ytemaskiner. Turisttrafikk.", "Han blir sjelden sint, sier han, men den morgenen ble han s\u00e5 nedstemt at han brukte noen timer p\u00e5 \u00e5 se i veggen.", "- Det er en skam. Jeg har brukt hele mitt voksne liv p\u00e5 \u00e5 kjempe mot storsamfunnets arealkrav, og n\u00e5 virker det som om jeg m\u00e5 bruke hele min levetid p\u00e5 dette.", "Han legger et stykke r\u00f8kt laks p\u00e5 et polarbr\u00f8d, og med lavm\u00e6lte ord knytter han et resonnement om at Norges forpliktelser til \u00e5 ta vare p\u00e5 s\u00f8rsamene som urbefolkning bare er tomme ord n\u00e5r det kommer til stykket.", "J\u00e5ma frykter vindm\u00f8llene er begynnelsen p\u00e5 slutten for reindrifta p\u00e5 Fosen, og da vil den samiske kulturen ogs\u00e5 forsvinne i dette omr\u00e5det, sier han.", "S\u00f8rsamene er en minoritet i minoriteten, det opereres med et tall p\u00e5 et par tusen s\u00f8rsamer, og spr\u00e5ket, som er like forskjellig fra nordsamisk som det tyske spr\u00e5ket er fra det norske, snakkes av kun mellom fem og \u00e5tte hundre personer, og anses som sterkt utrydningstruet av Unesco. Og samene p\u00e5 Fosen befinner seg i ytterkanten av s\u00f8rsamenes omr\u00e5der i Norge og Sverige.", "P\u00e5 Fosen er det to sijte, grupperinger, med til sammen seks siidaandeler, driftsenheter. Hans egen gruppe holder til p\u00e5 S\u00f8r-Fosen.", "- J\u00e5maklanen, smiler han og teller p\u00e5 fingrene. Det er han, kona, tre barn, barnebarn, onkelbarn. Tre siidaandeler. Tjuefem personer.", "Arvid J\u00e5ma omtales som en skarp intellektuell av de som kjenner ham, og han har brukt mye av sitt liv p\u00e5 \u00e5 kartlegge kulturminner og s\u00f8rsamiske slekter for \u00e5 dokumentere samisk tilstedev\u00e6relse. En n\u00f8dvendighet, sier han, fordi historikere p\u00e5 begynnelsen av nittenhundretallet brukte harelabb for \u00e5 komme fram til at samene s\u00f8r for Namdalen egentlig var \u00abinnvandrere\u00bb som hadde trukket s\u00f8rover f\u00f8rst p\u00e5 1500-tallet.", "Naina J\u00e5ma, datter:", "- Pappa er lidenskapelig interessert i slekt og samisk historie og vil ta vare p\u00e5 alt som har med den samiske kulturen \u00e5 gj\u00f8re. Han er en sv\u00e6rt omstendelig person, det er aldri noe slurv med det han driver med. Som barn var vi med p\u00e5 alt som foregikk i fjellet, vi bodde i lavvo og telt og var med p\u00e5 slakting og merking. Vi har egne dyr i flokken, og sammen med ungene v\u00e5re er vi fortsatt med n\u00e5r vi har ledige stunder for \u00e5 videref\u00f8re kulturarven. Pappa er en veldig omsorgsfull person. Han er ogs\u00e5 streng p\u00e5 sitt vis, men samtidig har han gitt oss ungene frie t\u00f8yler for at vi selv skal kunne pr\u00f8ve oss. Da vi var tre, fikk vi kniver som vi skulle b\u00e6re. Mamma er ikke samisk, og ingen av oss ungene har samisk som morsm\u00e5l, men vi har l\u00e6rt oss samiske ord og uttrykk som brukes i reindrifta. Mine egne tre barn f\u00e5r samisk undervisning p\u00e5 skolen. Barnehagen her p\u00e5 Follafoss er ogs\u00e5 flink til \u00e5 bruke samisk, selv om ingen av de som jobber der er samer.", "Han har g\u00e5tt gjennom de fleste kirkeb\u00f8kene fra Rana i nord til Engerdal i s\u00f8r, b\u00f8ker fra 1600-tallet hvor hans eget folk er omtalt som \u00abfinn\u00bb eller \u00ablapp\u00bb. Han har funnet over 20000 samiske navn som han har systematisert i familier og slekter, og mange av dem har han fulgt sporene av helt opp til v\u00e5r tid.", "- Du f\u00e5r stadig vekk telefoner fra folk som vil finne sitt opphav?", "- Her om dagen fikk jeg telefon fra en dame s\u00f8rp\u00e5 som lurte p\u00e5 om det kunne v\u00e6re noe i at mannen hennes var av samisk slekt, og det var han, men det hender jeg m\u00e5 skuffe dem og fortelle at jeg ikke finner noe belegg for at de har samisk blod i \u00e5rene.", "Flere av personene han har funnet, har han sporet tilbake til sin egen slekt, og i varmen fra vedovnen blandes fortellinger om samer som dro med reinsflokkene til steder som Bykle, Eidsfjord, Lofthus, Tinn, Rjukan og Valdres.", "Noen ganger tar han seg inn, sp\u00f8r hvor vi var, hva det egentlig var jeg spurte om, f\u00f8r han fortsetter p\u00e5 et nytt spor som ender i at villreinstammen p\u00e5 Hardangervidda opprinnelig er tamrein som i sin tid ble importert av samer som senere ble fratatt sine enheter og i stedet m\u00e5tte jobbe som reingjetere i norske tamreinselskap.", "Kjell Der\u00e5s, kamerat:", "- Arvids p\u00e5gangsmot og t\u00e5lmodighet er unik. Han er et levende leksikon p\u00e5 s\u00f8rsamisk historie og s\u00f8rsamiske slekter, og hadde nok forsvart en professortittel med glans p\u00e5 dette omr\u00e5det. Vi var sammen om \u00e5 stifte Folkeaksjonen mot skytefelt p\u00e5 Nord-Fosen i 1977, og han var en dyktig alliansebygger mellom milj\u00f8bevegelsen og den gryende samebevegelsen. Slagordet \u00abFosen For Folket\u00bb ble skapt av Hans Rotmo, slagordet passer like bra i kampen mot vindindustrien.", "Historien er full av skammelige overgrep mot den s\u00f8rsamiske befolkningen, sier han, og s\u00e5 sent som p\u00e5 f\u00f8rtitallet ble reinflokker slaktet ned foran \u00f8ynene p\u00e5 s\u00f8rsamer for \u00e5 beskytte villreinen fra \u00abgenetisk innblanding\u00bb.", "- Hvorfor ble du ikke historiker, i stedet for \u00e5 drive med rein?", "- Jeg ville v\u00e6re ute i naturen og f\u00f8re videre den arven jeg var en del av. Mine foreldre var snille og omtenksomme, men det viktigste jeg fikk fra dem var stoltheten over \u00e5 v\u00e6re same, forst\u00e5elsen av at vi har v\u00e5r egen historie og v\u00e5re egne rettigheter.", "P\u00e5 senvinteren 1949, samme \u00e5r som han ble f\u00f8dt, flyttet foreldrene Emilie og Peder reinflokken fra H\u00f8ylandet og N\u00e6r\u00f8y til fjellbygda Sela i Verran hvor de overtok reinbeitet etter noen slektninger.", "J\u00e5mas f\u00f8rste minne. Han var to og hadde stabbet seg bort mot en r\u00e5k i elva, og moren fulgte sporene og fant gutten som hadde en fot gjennom den tynne isen. Ved \u00e5 \u00e5le seg fram p\u00e5 skiene fikk hun festet skistaven i kl\u00e6rne til gutten.", "J\u00e5ma ler og sier han fortsatt kan kjenne den f\u00f8lelsen av \u00e5 bli dratt opp av vannet, men s\u00e5 har han jo ogs\u00e5 h\u00f8rt historien gjenfortalt mange ganger. Som barn fikk han \u00f8rene tytet full med historier som formet hans samiske identitet.", "Om Marta Marie som kjente hver stein i landskapet p\u00e5 N\u00e6r\u00f8y. Om tippoldefaren som var reineier i fjellene mellom Osen og J\u00f8ssund, en nomade som ble reinl\u00f8s og fattig etter ulvens herjinger. Om bestemorens s\u00f8ster som mistet alt, og som gikk rundt om i fjellet og slo i hjel rein som var skambitt av rovdyrene.", "Og historiene om oldefaren John Eliassen Boere fra Foldereid. En legende.", "John Eliassen Boere var en viden kjent bj\u00f8rnejeger som skal ha skutt 49 bj\u00f8rner alene og til sammen over hundre bj\u00f8rner sammen med sine br\u00f8dre. En sommerdag rundt 1890 ble John tilkalt for \u00e5 jakte en bj\u00f8rn som hadde sl\u00e5tt ned en hest, og John dro av g\u00e5rde med sin Remington en-lader-b\u00f8rse. Men denne gangen skadeskj\u00f8t han bj\u00f8rnen, og det ble en kamp p\u00e5 bare nevene.", "- Bj\u00f8rnen rev l\u00f8s Johns bicepsmuskel som ble hengende i det ene festet, bj\u00f8rnen bet nesten av ham den ene l\u00e5rmuskelen og slo hull i bukhinna, og bj\u00f8rnen rev av ham nesten hele skalpen som ble hengende over \u00f8yenbrynene. Men sammen med hunden klarte John \u00e5 drive bj\u00f8rnen over et stup.", "P\u00e5 stedet hvor John m\u00f8tte sl\u00e5ttefolket, ble det i 1964 satt opp en minnebauta over J\u00e5mas oldefar, som var mye mer enn bare bj\u00f8rnejeger.", "I 1908 var John Eliassen Boere leder for Nordre Trondhjems Amts Lappeforening, og samme \u00e5r deltok han i en deputasjon som m\u00f8tte kong Haakon 7., statsministeren og landbruksministeren for \u00e5 klage p\u00e5 samenes rettsl\u00f8shet, med krav om blant annet skolegang og bedre k\u00e5r for reindrifta i Tr\u00f8ndelag og Hedmark.", "6. februar i 1917 var foreningen med p\u00e5 \u00e5 arrangere det f\u00f8rste samiske landsm\u00f8tet i Metodistkirken i Trondheim, hvor nord- og s\u00f8rsamer fra forskjellige land samlet seg for \u00e5 dr\u00f8fte felles saker og problemstillinger. En dato som mange \u00e5r senere ble samenes nasjonaldag.", "Alle disse historiene har bidratt til at J\u00e5ma helt siden guttedagene har v\u00e6rt stolt over \u00e5 v\u00e6re same. Men mange har fornektet sine samiske forbindelser, sier han, ogs\u00e5 i hans egen slekt hvor flere har unnlatt \u00e5 sende sine barn p\u00e5 samiske skoler i engstelse for at det skulle \u00f8delegge deres muligheter i samfunnet og i bygda.", "Roar B\u00f8r\u00f8, kamerat", "- Arvid er utprega intellektuell av legning. Han har ei teoretisk og analytisk tiln\u00e6rming, samtidig er han en praktisk fyr som hele sitt liv har levd av praktisk arbeid i fjellet og med reinen. Han kunne blitt det han ville innafor akademia om han hadde valgt den vegen, men han valgte \u00e5 videref\u00f8re reindrifta etter foreldrene og egne livet sitt til den s\u00f8rsamiske kulturen. Slik ble han en av de fremste kulturb\u00e6rerne i det s\u00f8rsamiske milj\u00f8et i Norge. Slik fikk jeg innsikt i ei n\u00e6ring og en kultur jeg ikke hadde visst s\u00e5 mye om uten \u00e5 kjenne Arvid. Jeg er stolt over \u00e5 kjenne en slik kar som er s\u00e5 tydelig p\u00e5 sitt kulturelle opphav. Kampen mot skytefeltplanene p\u00e5 Fosen p\u00e5 sytti- og \u00e5ttitallet skapte sterke b\u00e5nd mellom oss", "Selv ble han sendt til sameskolen i Hattfjelldal som sju\u00e5ring, hvor han bodde p\u00e5 internat sammen med over femti andre s\u00f8rsamiske unger. Fine \u00e5r, sier han, selv om det p\u00e5 denne tiden var lite samisk undervisning.", "- Men vi ungene l\u00e6rte av hverandre og lekte samiske leker med lasso og reinshorn. De fleste av oss levde jo i spredte norske milj\u00f8er, og foreldrene v\u00e5re mente internatskolen ville forsterke v\u00e5r samiske identitet.", "Etter konfirmasjonen ble J\u00e5ma mer og mer opptatt av sin samiske kulturarv og oppdaget blant annet hvordan kirka hadde v\u00e6rt et viktig hjelpemiddel for \u00e5 bane vei for at norske nybyggere fikk utstedt skj\u00f8ter p\u00e5 samenes land.", "Hans egen familie fikk ogs\u00e5 bes\u00f8k av emiss\u00e6rene som i dress og slips, og med bibelen i handa, opps\u00f8kte dem p\u00e5 fjellet under kalvemerkinga.", "- Selv opplevde jeg dem ikke som s\u00e5 intense, mer som nysgjerrige menn som kom for \u00e5 bo med oss i lavvoen eller i gamma, og som fikk mat og et fint opphold. Mine foreldre var nok ikke spesielt religi\u00f8se, men de trodde p\u00e5 Gud.", "- Gj\u00f8r du?", "- Nei, jeg gj\u00f8r ikke det. Hvis du er realist, nytter ikke det der. Men jeg deltar i kirkelige handlinger. I dag kan du jo h\u00f8re p\u00e5 prestene, de er mer historiefortellere enn forkynnere, og n\u00e5 kan du jo b\u00e5de klappe og flire i kirka, og det er jo veldig greit.", "Den s\u00f8rsamiske kulturen er presset fra flere kanter, sier J\u00e5ma, og siden \u00e5ttitallet har den norsk rovviltpolitikken f\u00f8rt til at over halvparten av kalvene blir drept i et normal\u00e5r.", "Gaupa. \u00d8rn. Noen streifdyr av jerv.", "I februar tok de ei gaupe som var radiomerket, og ved hjelp av kartsporing og kadaverfunn kunne de sl\u00e5 fast at denne gaupa alene hadde tatt 11 rein p\u00e5 16 dager. Fem rein p\u00e5 fire timer.", "J\u00e5ma sier han er redd de store vindm\u00f8lleprosjektene gj\u00f8r at konfliktene med storsamfunnet skjerpes, slik en har sett i s\u00f8rsamiske milj\u00f8er p\u00e5 svensk side.", "- I flere samebyer opplever samer knallhard hets og mobbing fra bygda generelt. Selvmord er et \u00f8mt\u00e5lig tema, men jeg kjente fire ungdommer p\u00e5 norsk og svensk side som avsluttet sine liv p\u00e5 denne m\u00e5ten. Jeg skal ikke p\u00e5st\u00e5 at det skyldes problemer i reinn\u00e6ringa, men det er jo n\u00e6rliggende \u00e5 tenke slik.", "- Har du opplevd noe lignende her?", "- Nei, vi har alltid hatt et godt forhold til naboene i bygda, men de fleste vet jo ikke hva jeg holder p\u00e5 med der oppe p\u00e5 fjellet.", "Reindrifta best\u00e5r av fire sesonger, forklarer J\u00e5ma. Kalvemerking i juli og august. Tidligslakt p\u00e5 h\u00f8sten, helst f\u00f8r brunsten kommer i midten av september. N\u00e5r de fine fruene p\u00e5 Singsaker snakker om viltsmak, s\u00e5 er det jo egentlig smaken av brunst, ler han. S\u00e5 er det sn\u00f8samling i desember og januar. Ny slakt f\u00f8r 1. april. Og mellom sesongene drives reinen fra beite til beite.", "I 2009 fikk J\u00e5ma den tr\u00f8nderske natur- og milj\u00f8prisen av Naturvernforbundet for sitt brede naturvernengasjement gjennom mange \u00e5r. Neste \u00e5r er det f\u00f8rti \u00e5r siden han ledet Folkeaksjonen mot skytefelt p\u00e5 Nord-Fosen, en allianse av samer og milj\u00f8aktivister som ble et m\u00f8nster for de senere aksjonene mot Alta-utbyggingen.", "Den sterke motstanden bidro til at planene om et skytefelt ble stoppet, et felt som ville lagt beslag p\u00e5 540 kvadratkilometer natur, omtrent et like stort naturomr\u00e5de som vil g\u00e5 tapt med vindkraftparkene som n\u00e5 skal bygges, sier han.", "- Er det ikke egoistisk at noen f\u00e5 samer skal kunne legge beslag p\u00e5 store omr\u00e5der for \u00e5 opprettholde en reindrift?", "- Skal du drive med rein, m\u00e5 du drive p\u00e5 s\u00e5 store omr\u00e5der, s\u00e5 enkelt er det. For oss handler det f\u00f8rst og fremst om reindriften som en samisk kulturb\u00e6rer, men det handler ogs\u00e5 om reindrifta som milj\u00f8b\u00e6rer. Vi produserer et milj\u00f8vennlig produkt uten tilsetninger, et produkt det ikke er mulig \u00e5 produsere i landbruket, selv om det ikke er store mengder kj\u00f8tt vi produserer i dag.", "F\u00f8r var hele bygda med n\u00e5r reinen skulle slaktes og fraktes med hest til brygga, hvor den ble sendt med b\u00e5t til oppkj\u00f8pere inne i byen. N\u00e5 er bygdeslakterne borte, og det kommer et mobilt slakteri, en trailer, opp p\u00e5 vidda i slaktetida. Og n\u00e5r reinen samles, brukes det helikopter.", "Men det g\u00e5r en grense for teknologien, mener J\u00e5ma, det er for eksempel ikke aktuelt \u00e5 bruke f\u00f4ringsmaskiner med kraftf\u00f4r for \u00e5 b\u00f8te p\u00e5 manglende beite. Da er det fj\u00f8sdrift, sier han, ikke reindrift.", "Da broren Ingvald, en markert skikkelse og historieforteller av rang, d\u00f8de tidligere i \u00e5r, var Sela fjellkirke full av samer kledd i kofte. P\u00e5 syttitallet var det et uvanlig syn. Selv fikk Arvid ingen spr\u00e5koppl\u00e6ring i s\u00f8rsamisk, og da hans tre barn vokste opp, kj\u00f8rte han dem \u00e9n gang i uka til Steinkjer for at de skulle f\u00e5 spr\u00e5kundervisning. N\u00e5 kan de l\u00e6re s\u00f8rsamisk p\u00e5 nettet.", "J\u00e5ma sier det er mye bra som har skjedd de siste \u00e5rene, men det er en s\u00e5rbar kultur som det er lett \u00e5 ramme. I tillegg til at arealer g\u00e5r tapt til vindkraft, kj\u00f8per rike investorer opp omr\u00e5der for \u00e5 lage turistsenter i plommen av flere reinbeiter, for eksempel i Skorovas. Men meninga med livet er ikke \u00e5 se mannen med lj\u00e5en, sier han, det er ogs\u00e5 \u00e5 drikke kaffe og kose seg. \u00c5 tenke som en same, sier han. Bruke naturen. Forvalte den. Fiske. Jakte.", "Snart tar s\u00f8nnen over drifta av siidaen. Han er advart, sier J\u00e5ma, men han er glad for at s\u00f8nnen tar opp arven. Selv vil han gj\u00f8re ferdig den boka han har jobbet med i mange \u00e5r, om samisk historie og slekter, bare han blir ferdig med forskninga. Og s\u00e5 vil han reise til Sibir hvor 23 forskjellige urbefolkningsgrupper driver med rein.", "Han har v\u00e6rt der to ganger tidligere, det er tjuefire \u00e5r siden sist, og han husker sm\u00e5 samfunn hvor mennesker gikk til grunne i alkoholisme etter \u00e5 ha f\u00e5tt dyrene sine slaktet ned av geologer som jobbet for olje- og gassutvinning. I byen Kanti-Mansijsk endte J\u00e5ma opp p\u00e5 podiet hvor han som representant for det norske samefolket talte til 5000 mennesker som ikke hadde v\u00e5get \u00e5 snakke om sine egne rettigheter. Fem minutter var satt av til s\u00f8rsamen fra Verran, men han brukte en halvtime p\u00e5 \u00e5 snakke om Sametinget hjemme og om urbefolkningens rettigheter. Etterp\u00e5 ble han m\u00f8tt med st\u00e5ende applaus og ble omfavnet av gr\u00e5tende bestem\u00f8dre som sa det var f\u00f8rste gang de hadde turt \u00e5 vise f\u00f8lelsene sine p\u00e5 denne m\u00e5ten.", "- Men her hjemme er slaget mot vindm\u00f8lleparken tapt?", "- \u00c5 nei. Jeg vil reise saken i rettsapparatet, s\u00e5 f\u00e5r vi se om ILO-konvensjon nummer 169 om urfolks rett til \u00e5 bevare og videreutvikle sin egen kultur, og myndighetenes plikt til \u00e5 treffe tiltak for \u00e5 st\u00f8tte dette arbeidet, er verd blekket den ble skrevet med da Norge ratifiserte konvensjonen.", "- Men hvorfor ikke ta imot en erstatning, leve livets glade dager?", "- Jeg selger meg ikke p\u00e5 den m\u00e5ten der, dette handler ikke om meg, men om framtida for mine etterkommere. S\u00e5 enkelt kan det sies.", "Og n\u00e5r det store samejubileet arrangeres i Trondheim neste \u00e5r, som markerer at det er hundre \u00e5r siden det m\u00f8tet som hans egen oldefar, bj\u00f8rnejegeren og samepolitikeren John, var med p\u00e5 \u00e5 legge grunnlaget for, ser han ikke bort fra at det kommer en armada av sn\u00f8skutere for \u00e5 stoppe anleggsarbeidet.", "age.winge@adresseavisen.no"]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "50884b6344e7946779ab0eda9be97a07a1b98884b05698f36447f488894b44f3"}, {"field": "createtime", "value": "2016-03-05T08:08:49.000Z"}, {"field": "description", "value": "Reineier Arvid J\u00e5ma vil bruke rettsapparatet for \u00e5 stoppe den planlagte vindm\u00f8lleparken. Da er det greit \u00e5 vite at hans egen oldefar bekjempet en diger bj\u00f8rn med bare nevene."}, {"field": "dominantimage", "value": "http://www.adressa.no/pluss/magasin/article12231900.ece/2tkf9z/ALTERNATES/w980-default/jama_1.JPG"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/96392a24b4de828e4697e2770f40364dd5689247.jpg?59760259"}, {"field": "dominantthumbnaildimensions", "value": "300x169"}, {"field": "heading", "value": ["Tatt av vinden -adressa.no", "Glemt i hallelujaen", "- En tredjedel av vinterbeitene v\u00e5re vil g\u00e5 tapt, men p\u00e5 pressekonferansen ble det ikke nevnt med et ord at utbyggingen rammer s\u00f8rsamiske interesser.", "S\u00e5rbar kultur", "Forsker p\u00e5 eget folk", "- Det har v\u00e6rt mye hysj-hysj opp gjennom historien, for mange var det tabu \u00e5 bli forbundet med samer, men n\u00e5 er tidene forandret og mange er interessert i \u00e5 finne sin herkomst.", "Fra N\u00e6r\u00f8y til Fosen", "Bj\u00f8rnekamp p\u00e5 bare nevene", "Med fuktig torv over lua, for \u00e5 holde skalpen nede, kom oldefar John ned til bygda hvor han m\u00f8tte sjokkerte sl\u00e5ttefolk som fikk beskjed om \u00e5 dra tilbake til den ihjelsl\u00e5tte bj\u00f8rnen for \u00e5 hente galle fra bj\u00f8rnens mage som John kunne helle innp\u00e5 sammen med noe seks-og-nitti sprit.", "Samenes nasjonaldag", "Press fra alle kanter", "- I G\u00e4llivare-omr\u00e5det opplever samer at rein blir nedkj\u00f8rt og drept av skutere, og bilder av skamferte rein legges ut p\u00e5 Facebook.", "Stoppet skytefeltet", "Fra Verran til Sibir", "Saks\u00f8ker Staten", "- Hvis ikke blir dette det siste eksemplet i rekken av norsk kolonialisme."]}, {"field": "id", "value": "96392a24b4de828e4697e2770f40364dd5689247"}, {"field": "keyword", "value": ["Ukeadressa", "Portrettet", "Arvid J\u00e5ma", "Vindkraft", "samer"]}, {"field": "keywords", "value": "Ukeadressa,Portrettet,Arvid J\u00e5ma,Vindkraft,samer"}, {"field": "kw-category", "value": ["pluss", "magasin"]}, {"field": "kw-classification", "value": "science"}, {"field": "kw-company", "value": "facebook"}, {"field": "kw-concept", "value": ["s\u00f8rsamisk", "s\u00f8rsamiske milj\u00f8et", "samisk", "rein", "samisk historie"]}, {"field": "kw-entity", "value": ["ingvald", "hardangervidda", "queen", "h\u00f8ylandet og n\u00e6r\u00f8y", "ranaelva", "lofthus", "norge og sverige", "sametinget", "haakon 7", "osen og j\u00f8ssund", "hans rotmo", "nord-fosen", "skorovas", "singsaker", "fovsen njaarke", "statkraft", "folkeaksjonen", "eidsfjord", "kanti-mansijsk", "nordre trondhjems amts lappeforening", "metodistkirken", "foldereid", "fosen for folket", "europas", "naturvernforbundet", "sissel", "elg\u00e5", "berit", "staten", "sibir", "emilie og peder", "namdalen", "naina", "sela", "sp og ap", "femunden", "gud", "rjukan og valdres", "follafoss", "j\u00e5ma"]}, {"field": "kw-location", "value": ["hattfjelldal", "hedmark", "n\u00e6r\u00f8y", "tinn", "remington", "trondheim", "norge", "nordland", "engerdal", "bykle", "g\u00e4llivare", "alta", "rana", "verran", "steinkjer"]}, {"field": "kw-pageclass", "value": "article"}, {"field": "kw-person", "value": ["don j\u00e5mas", "kjell hallbing", "john eliassen boere", "frode fjellheim", "tom mathias", "morgan kane", "roar b\u00f8r\u00f8", "arvid j\u00e5ma", "marta marie"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article12231900.ece/2tkf9z/ALTERNATES/w980-default/jama_1.JPG"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Tatt av vinden"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/03/05/Tatt-av-vinden-12231902.ece"}, {"field": "pageclass", "value": ["article"]}, {"field": "publishtime", "value": "2016-03-05T08:01:50.000Z"}, {"field": "recs-articleid", "value": "12231902"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-03-05T08:01:50.000Z"}, {"field": "recs-rawtitle", "value": "Tatt av vinden -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Reineier Arvid J\u00e5ma vil bruke rettsapparatet for \u00e5 stoppe den planlagte vindm\u00f8lleparken. Da er det greit \u00e5 vite at hans egen oldefar bekjempet en diger bj\u00f8rn med bare nevene."}, {"field": "thumbnail", "value": "http://content-thumbnail.cxpublic.com/content/thumbnail200x150/96392a24b4de828e4697e2770f40364dd5689247.jpg?59760259"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-24T14:21:13.000Z"}, {"field": "title", "value": "Portrettet: Don J\u00e5mas kamp mot vindm\u00f8llene"}, {"field": "url", "value": "http://www.adressa.no/pluss/magasin/2016/03/05/Tatt-av-vinden-12231902.ece"}, {"field": "urlhash", "value": "96392a24b4de828e4697e2770f40364dd5689247"}], "score": 0.45803815, "siteId": "9222270286501375973", "id": "96392a24b4de828e4697e2770f40364dd5689247"}

