{"fields": [{"field": "modifiedtime", "type": "time", "value": "2012-06-19T05:28:50.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "Ingen nordmann har overlevd smittsom hjernehinnebetennelse med snauere margin enn s\u00f8nnen til Magna og Aslak Samdal i Trondheim. Historien om Marius Samdal og de gode hjelperne forteller om en redningsaksjon uten side-stykke i Norge for \u00e5 berge en ung pasient ut av hjernehinnebetennelsens d\u00f8delige grep.", "For da ekspertene p\u00e5 Regionsykehuset i Trondheim (RiT) stod maktesl\u00f8se, ble Rikshospitalet og Forsvarets Overkommando koblet inn: Fjerde januar lander et av Forsvarets Hercules-fly p\u00e5 V\u00e6rnes. N\u00e5r lasteluken p\u00e5 det digre milit\u00e6rflyet g\u00e5r opp er det ikke stridsvogner som kj\u00f8rer ut, men en ambulanse med det mest avanserte medisinske utstyr som finnes. Samtidig, i et eget ambulansefly, kommer hjertekirurger, anestesileger, perfusjonister og intensivsykepleiere fra Rikshospitalet. De skal frakte Marius til Oslo og Rikshospitalet der det avgj\u00f8rende slaget mot den fryktede sykdommen skal st\u00e5.", "I juni i Oslo kommer en ung gutt g\u00e5ende p\u00e5 krykker bortover den hvitmalte korridoren p\u00e5 anestesiavdelingens intensivseksjon ved Rikshospitalet i Oslo. Han ser b\u00e5de litt sjenert og undrende p\u00e5 alle legene og sykepleierne som smilende flokker seg rundt ham. For ham er dette helt ukjente fjes. De fremm\u00f8tte ser nesten like undrende tilbake p\u00e5 den m\u00f8rkh\u00e5rede, tynne og h\u00f8yreiste 15-\u00e5ringen. Siste gang de m\u00f8ttes ble han kj\u00f8rt gjennom denne korridoren i en seng. N\u00e5 g\u00e5r Marius for egen hjelp. Det er vanskelig \u00e5 si om sola skinner mest utend\u00f8rs eller innend\u00f8rs denne dagen.", "- Helt vanvittig, hvisker intensivsykepleier Anne Marie Aaland. - Jeg ville aldri kjent ham igjen.", "Det var hun som tok imot Marius da han kom til Rikshospitalet fjerde januar i \u00e5r.", "- Han var s\u00e5 syk at vi brukte seks timer bare p\u00e5 \u00e5 f\u00e5 oversikt over situasjonen. Det var om \u00e5 gj\u00f8re \u00e5 holde hodet kaldt, husker Aaland.", "Mamma Magna, pappa Aslak og stores\u00f8ster Marianne (18) og storebror Morten (20) ser stolt p\u00e5 yngstemann i familien. De klemmer og hilser p\u00e5 leger og sykepleiere som for fem m\u00e5neder siden v\u00e5ket over Marius 24 timer i d\u00f8gnet.", "- Han ser helt fantastisk ut. Dette er virkelig bel\u00f8nning for alt det arbeidet vi la ned. Utrolig motiverende, smiler intensivsykepleier Ingvild J\u00f8nland.", "Pappa Aslak t\u00f8rker en t\u00e5re av takknemlighet. I fem uker satt han og familien i uvisshet ved sengen til Marius her p\u00e5 avdelingen. Skulle disse menneskene virkelig greie \u00e5 redde livet til yngstemann i familien?", "Marerittet for familien Samdal startet nytt\u00e5rsaften p\u00e5 Tiller i Trondheim. Magna Samdal h\u00f8rer at s\u00f8nnen er oppe i femtiden om natten og kaster opp. Dagen f\u00f8r har hun v\u00e6rt med ham p\u00e5 legevakten p\u00e5 grunn av en betennelse i et \u00f8ye. 15-\u00e5ringen sier han f\u00f8ler seg tr\u00f8tt og g\u00e5r tidlig til sengs. Morgenen etter, n\u00e5r hun ser inn p\u00e5 gutterommet, finner hun s\u00f8nnen i senga med feber og et svakt r\u00f8dt utslett over hele kroppen.", "- Jeg tenkte smittsom hjernehinnebetennelse tvert, forteller hun. - Det var vanskelig \u00e5 oppn\u00e5 kontakt med han. Det var ikke annet \u00e5 gj\u00f8re enn \u00e5 ringe n\u00f8dnummer 113.", "Smittsom hjernehinnebetennelse, eller meningokokksykdom, skyldes infeksjon med en meningokokkbakterie. Sykdommen kan utvikle seg i l\u00f8pet av f\u00e5 timer. Mor til Marius visste at det hastet. Likevel gikk det timer f\u00f8r Marius fikk hjelp", "P\u00e5 n\u00f8dnummer 113 oppfatter man nemlig ikke alvoret i situasjonen denne dagen. Marius' foreldre f\u00e5r ingen ambulanse til Tiller, men beskjed om \u00e5 ringe legevakten i stedet. Minuttene g\u00e5r. Kommunikasjonen med personen p\u00e5 113 og legevakten er mildt sagt elendig. Etter 40 minutter kommer endelig legevakten. Han bestemmer seg for \u00e5 legge inn Marius p\u00e5 grunn av hans d\u00e5rlige allmenntilstand. Mamma blir med i ambulansen. Hun f\u00f8ler seg trygg p\u00e5 at Marius n\u00e5 f\u00e5r hjelp i tide n\u00e5r ambulansen raser nedover Okstadbakkene mot \u00d8ya.", "Marius legges inn p\u00e5 barn-akuttavdelingen p\u00e5 RiT, og blodpr\u00f8vene konstaterer smittsom hjernehinnebetennelse.", "- Han ble fort veldig mye d\u00e5rligere og kom derfor raskt til oss p\u00e5 intensiven, forteller overlege Anton Hole ved intensivavdelingen p\u00e5 RiT.", "I l\u00f8pet av timer svikter n\u00e6rmest alle funksjoner i den spede guttekroppen, og situasjonen blir med ett kritisk. Legene m\u00e5 fortelle en mor det frykteligste en mor kan h\u00f8re: de kan ikke lenger love at barnet hennes vil overleve.", "- Tanken p\u00e5 at jeg kunne komme til \u00e5 miste Marius, kom som et sjokk, forteller Magna. - Jeg husker at jeg ringte hjem og sa at n\u00e5 m\u00e5 dere komme ned til sykehuset alle sammen.", "Mens nytt\u00e5rsrakettene avfyres og champagnekorkene spretter denne nytt\u00e5rsaftenen, ligger Marius p\u00e5 isolat og kjempet sitt livs hittil tyngste kamp. Intensivsykepleier Ragnhild Lie er p\u00e5 vakt.", "- Mens folk festet seg inn i det nye \u00e5ret, stod vi der med et ungt menneske som var i ferd med \u00e5 d\u00f8 fra oss. Jeg f\u00e5r g\u00e5sehud og blir kvalm n\u00e5r jeg tenker tilbake p\u00e5 det, forteller hun.", "De gode hjelperne p\u00e5 RiT greier de to neste dagene \u00e5 stabilisere 15-\u00e5ringen ved hjelp av respirator. Da den ikke lenger gir \u00f8nsket effekt, g\u00e5r de over til en oscillator, en spesiell respirator med h\u00f8y frekvens, som kun brukes p\u00e5 de aller d\u00e5rligste pasientene.", "- Marius hadde multiorgansvikt, som betyr at lunge, hjerte og nyrer sluttet \u00e5 fungere, forteller Hole.", "- Vi pr\u00f8vde alt vi hadde, men da ikke engang oscillatoren greide \u00e5 stabilisere han, stod vi med ryggen mot veggen. Da ringte vi til Rikshospitalet og ba dem komme nordover. Vi ville ikke greid \u00e5 holde han i live mer enn ett d\u00f8gn til.", "Denne natten ligger b\u00e5de foreldrene og s\u00f8sknene til Marius p\u00e5 p\u00e5r\u00f8renderommet, vegg i vegg med isolatet der sykehuspersonell v\u00e5ker over 15-\u00e5ringen. De har f\u00e5tt beskjed om at Marius neppe vil overleve natten. For Aslak og Magna er s\u00f8nnen nesten ikke til \u00e5 kjenne igjen der han ligger. Guttekroppen er fylt med v\u00e6ske, og kroppsvekten er g\u00e5tt opp fra 50 til 75 kilo. Han har s\u00e5r over hele kroppen som f\u00f8lge av bl\u00f8dningsforstyrrelser, og h\u00f8yre fot har man m\u00e5ttet skj\u00e6re opp for \u00e5 redusere trykket.", "- Vi forberedte oss p\u00e5 at Marius ville d\u00f8. Vi gr\u00e5t og planla begravelsen.", "- Jeg husker at jeg kontaktet menigheten og ba dem om \u00e5 be for Marius. I ettertid tenker jeg at det m\u00e5 de ha gjort til gagns, forteller Aslak.", "Morgenen etter er Marius fortsatt s\u00e5 vidt i live n\u00e5r teamet p\u00e5 ni personer med hjertekirurger, anestesileger, perfusjonister og intensivsykepleiere fra Rikshospitalet kommer til RiT.", "- Jeg var forberedt p\u00e5 at Rikshospitalet kunne nekte \u00e5 hente Marius p\u00e5 grunn av den alvorlige tilstanden hans. Heldigvis tok de utfordringen. Han er den d\u00e5rligste pasienten som noen gang er blitt transportert i Norge - og som har overlevd.", "Overlege Hole p\u00e5 RiT blar i journalen til den sykeste pasienten han noen gang har m\u00e5ttet sende fra seg.", "- Det var kun ett behandlingstilbud som stod igjen for Marius, forteller overlege Jan Erik Nilsen ved anestesiavdelingen p\u00e5 Rikshospitalet i Oslo. - Det kalles en ECMO-maskin. Den fungerer ved at man tar ut blod gjennom blod\u00e5rekanyler, tilsetter surstoff i en kunstig lunge og fjerner avfallsgasser og sender blodet tilbake til kroppen igjen.", "Rikshospitalet startet ECMO-behandling i 1990, men det nye er at man fra v\u00e5ren 2000 ble i stand til \u00e5 transportere pasienter under p\u00e5g\u00e5ende ECMO-behandling. Dette betyr at Rikshospitalet kan gi et behandlingstilbud til pasienter som er for syke til \u00e5 transporteres med ordin\u00e6re ambulanser/ambulansefly. Tidligere har RiT m\u00e5ttet sende s\u00e5 kritisk syke pasienter utenlands. Behandlingstilbudet (ECMO) eksisterer i dag ved Regionsykehuset i Troms\u00f8 og Rikshospitalet. Kun Rikshospitalet har et mobilt ECMO-team.", "Overlege Nilsen er en av dem som har v\u00e6rt med p\u00e5 \u00e5 utvikle dette unike behandlingstilbudet i Norge. N\u00e5r RiT i Trondheim ber om hjelp, ringer han straks Forsvarets overkommando, som stiller med et Hercules-fly p\u00e5 Gardermoen. En fullt utstyrt spesialambulanse blir kj\u00f8rt inn p\u00e5 flyet som setter kursen mot V\u00e6rnes. Hjelpeteamet fra Rikshospitalet er allerede p\u00e5 plass i Trondheim. De har dratt i forveien med et ambulansefly.", "Mens Marius enn\u00e5 ligger p\u00e5 RiT blir han koblet opp mot ECMO-maskinen. Deretter b\u00e6rer det utover mot V\u00e6rnes med politieskorte og bl\u00e5lys i en spesialambulanse, som kj\u00f8res rett inn p\u00e5 det ventende Hecules-flyet.", "- Det var andre gangen at jeg var ute for \u00e5 hente noen, men hver gang er som \u00e5 g\u00e5 inn i en ny situasjon, forteller intensivsykepleier Sigrid \u00d8stby som var med i teamet fra Rikshospitalet. - Det er klart at vi reagerer f\u00f8lelsesmessig p\u00e5 det vi opplever, men akkurat der og da er vi veldig konsentrerte om oppgaven og handler profesjonelt, sier hun.", "Mens Marius blir fl\u00f8yet til Oslo i Hercules, reiser familien Samdal etter i rutefly. Hva de tenkte p\u00e5 eller snakket om p\u00e5 denne turen, er vanskelig \u00e5 erindre i dag.", "- Vi husker knapt det som skjedde og enset ingenting rundt oss, forteller Marius' foreldre. - Vi var i en annen verden. Da vi kom fram til Rikshospitalet fikk vi klar beskjed: De ga oss ti prosents sjanse for at Marius ville overleve. De hadde ikke sett et sykere menneske noen gang.", "- De f\u00f8rste dagene var vi fire sykepleiere i rommet, forteller intensivsykepleier Mari Ranneberg-Nilsen, som var Marius' prim\u00e6rsykepleier de fem ukene han l\u00e5 p\u00e5 intensiven. Med en pasient som er tilkoblet b\u00e5de ECMO, respirator og en kunstig nyre-maskin, skulle man tro ting gikk av seg selv, men nei.", "- Maskinene m\u00e5 styres, og det var s\u00e5 mye jobb at vi til tider ikke fikk spist i det hele tatt. Det er en veldig stor utfordring \u00e5 utf\u00f8re sykepleie med s\u00e5 mye teknologi, forteller hun.", "Ranneberg-Nilsen begynner \u00e5 skrive dagbok for Marius s\u00e5nn at han skal ha noe \u00e5 fylle dette sorte hullet med den dagen han blir frisk. F\u00f8rste gang Mari Ranneberg-Nilsen skriver en hilsen er noen dager etter transporten fra Trondheim: \u00abDa du kom hit var du fryktelig d\u00e5rlig, og vi var veldig bekymret for deg. Men sakte og forsiktig har du blitt bittelittegranne bedre og n\u00e5 begynner vi \u00e5 tro at du kanskje vil klare dette. St\u00e5 p\u00e5 Marius, dette m\u00e5 du greie!\u00bb", "Et lite h\u00e5p er tent. For to foreldre og to s\u00f8sken er dette h\u00e5pet det eneste de har og klamre seg til de fem ukene de sitter og venter p\u00e5 livstegn ved Marius'sykeseng p\u00e5 intensivavdelingen ved Rikshospitalet.", "- Det stemte ikke at Marius skulle d\u00f8, sier Aslak. - Det harmonerte bare ikke. S\u00e5 da den f\u00f8rste tissedr\u00e5pen kom etter en m\u00e5ned, var det helt fantastisk. Det var tegnet p\u00e5 at nyrene virket litt igjen.", "Etter fem uker p\u00e5 intensiven i Oslo blir Marius sendt tilbake til RiT. Det tar enda fire uker f\u00f8r han blir koblet fra respirator. Sakte, men sikkert v\u00e5kner 15-\u00e5ringen til liv igjen.", "Det er lett duskregn og mai i Trondheim. En maxitaxi svinger opp foran barneavdelingen p\u00e5 RiT. Marius triller ut i rullestolen, setter ned beina og g\u00e5r inn i bilen p\u00e5 egen h\u00e5nd. Han skal til Teglg\u00e5rden Fysioterapi for \u00e5 trene. Den siste tiden har han dratt dit tre dager i uka. Om ikke lenge vil han klare seg b\u00e5de uten rullestol og krykker. Den eneste hindringen for god balanse er t\u00e6rne p\u00e5 h\u00f8yrefoten.", "- Ekkelt, sier Marius og forteller at t\u00e6rne er gr\u00e5-svarte i fargen.", "- T\u00e6rne gj\u00f8r at jeg ikke helt klarer \u00e5 b\u00f8ye ankelen. Noe utover det vil ikke Marius si om den saken. Han er ikke typen som syter og klager. Dessuten skal han trene.", "Det er nesten ikke til \u00e5 tro at 15-\u00e5ringen som l\u00f8per rundt i treningsstudioet sammen med fysioterapeut Bente Olsen, er den samme som m\u00e5tte ha tre maskiner til hjelp for \u00e5 kunne leve for bare noen f\u00e5 m\u00e5neder siden.", "- N\u00e5 skal du pr\u00f8ve \u00e5 g\u00e5 ned trappa uten \u00e5 holde i meg, sier Bente.", "- Det klarer jeg ikke, protesterer Marius og synes plutselig fysioterapeuten er blitt fryktelig streng.", "- \u00c5 jo, da, sier Bente bestemt.", "Og Marius tar pr\u00f8vende et f\u00f8rste skritt mot trappa. S\u00e5 klarer han det f\u00f8rste trinnet, og det neste, vi ser smilet og selvtilliten som dype sprekker i ansiktet p\u00e5 15-\u00e5ringen, som ikke har g\u00e5tt trapper alene p\u00e5 flere m\u00e5neder. I bunnen av trappa kommer seiersbr\u00f8let og hendene over hodet.", "- Yes, yes, yes.", "- M\u00e5let er \u00e5 st\u00e5 p\u00e5 snowboard i l\u00f8pet av neste vinter, sier Marius. Han synes det er dumt \u00e5 ha g\u00e5tt glipp av en hel vintersesong p\u00e5 Vassfjellet og p\u00e5 hytta i Knyken.", "- Jeg kj\u00f8rer skateboard ogs\u00e5, men snowboard er enklere. Dessuten har jeg tenkt \u00e5 begynne med badminton n\u00e5r jeg greier \u00e5 g\u00e5 igjen.", "Marius' interesser er som 15-\u00e5ringer flests. Hverdagen er i ferd med \u00e5 innhente familien Samdal selv om Marius fortsatt tilbringer flere dager i uka p\u00e5 barneklinikken p\u00e5 RiT. Sm\u00e5 ting, som at 15- \u00e5ringen fortsatt synes pappa er teit n\u00e5r han har kj\u00f8pt tandemsykkel, og at han allerede har tatt opp den gamle krangelen med storebror Morten om hvem som skal bo i kjellerstua, gleder mamma og pappa. For ikke \u00e5 snakke om iveren n\u00e5r han legger ut om sitt nye, r\u00e5kule tv-spill Zega Dream Cast som venter hjemme, og den b\u00e6rbare pc-en som han \u00f8nsker seg mest av alt. Da vet de at det er s\u00f8nnen deres som snakker.", "- Marius har fortsatt nedsatt nyrefunksjon, problemer med h\u00f8rselen og synet. Det er klart vi tenker mye p\u00e5 hva som vil skje videre. Men vi f\u00e5r ta tida til hjelp. Det viktigste er uansett at vi har f\u00e5tt tilbake samme gutten, sier Magna og Aslak. De vil rose b\u00e5de leger og sykepleiere i Oslo og Trondheim for st\u00f8tte og profesjonalitet.", "- De ga ikke bare Marius livet tilbake, de ga ogs\u00e5 resten av familien positive dager blant alle de vonde.", "Tekst: KIRSTI HUSBY", "kirsti.husby@adresseavisen.no", "Foto: LEIF ARNE HOLME", "leif.arne.holme@adresseavisen.no\u00abN\u00e5r lasteluken p\u00e5 det digre milit\u00e6rflyet g\u00e5r opp er det ikke stridsvogner som kj\u00f8rer ut, men en ambulanse med det mest avanserte medisinske utstyr som finnes.\u00bb", "\u00abDenne natten ligger Aslak og Magna Samdal p\u00e5 p\u00e5r\u00f8renderommet, vegg i vegg med s\u00f8nnens isolat. De har f\u00e5tt beskjed om at Marius neppe vil overleve natten.\u00bb", "\u00abMorgenen etter er Marius fortsatt s\u00e5 vidt i live n\u00e5r et team p\u00e5 ni personer med hjertekirurger, anestesileger, perfusjonister og intensivsykepleiere fra Rikshospitalet kommer til Regionsykehuset.\u00bb", "\u00abDet var andre gangen at jeg var ute for \u00e5 hente noen, men hver gang er som \u00e5 g\u00e5 inn i en ny situasjon\u00bb, intensivsykepleier Sigrid \u00d8stby", "\u00abDet stemte ikke at Marius skulle d\u00f8. Det harmonerte bare ikke\u00bb, Aslak Samdal.", "Nye utfordringer: Rullestolen er parkert og krykkene kastet. Fysioterapeut Bente Olsen ved Teglg\u00e5rden Fysioterapi mener Marius er sterk nok til \u00e5 g\u00e5 trappa alene.Hvem skulle tro at Marius Samdal (15) for bare fem m\u00e5neder siden var den sykeste pasienten som er blitt transportert mellom RiT i Trondheim og Rikshopitalet i Oslo {ndash} og som har overlevd?T\u00f8ffe tak: Marius f\u00e5r stadig nye utfordringer av fysio-terapeuten.Det er ingenting i veien med armmuskulaturen etter flere uker i rullestol og p\u00e5 krykker.Infisert blir friskt: Det m\u00f8rke infiserte blodet blir til friskt r\u00f8dt blod i ECMO-maskinen som tilsetter surstoff gjennom en kunstig lunge, fjerner avfallsgasser og sender blodet tilbake i kroppen. Avansert teknologi: Teamet fra Rikshospitalet henter Marius og kobler han opp mot ECMO- maskinen. Han kj\u00f8res ut i ambulansen ved hjelp av en tandemb\u00e5re p\u00e5 to etasjer. B\u00e5ren med den kritisk syke 15-\u00e5ringen blir kj\u00f8rt inn i spesialambulansen som er flyb\u00e5ren med Hercules fra Oslo.Takk for livet. Marius treffer igjen sin prim\u00e6rsykepleier Mari Ranneberg-Nilsen p\u00e5 Rikshospitalet.N\u00e6re p\u00e5: Hvordan g\u00e5r det med h\u00f8yrefoten din, Marius? Intensivsykepleier Mari Ranneberg-Nilsen ved Rikshospitalet husker hvor n\u00e6r 15-\u00e5ringen var \u00e5 miste foten p\u00e5 grunn av blodforgiftning.Sterkt gjensyn: Far til Marius, Aslak Samdal, er tilbake p\u00e5 intensivavdelingen ved Rikshospitalet der han satt i fem uker ved s\u00f8nnens sykeseng.{ndash} Du husker nok ikke meg, men jeg var med og hentet deg. Overlege Jan Erik Nilsen ved anestesiavdelingen p\u00e5 Rikshospitalet er glad for \u00e5 se Marius p\u00e5 beina igjen.Reddende engler: Marius og hans gode hjelpere p\u00e5 Rikshospitalet. (F.v. og oppover) Intensivsykepleier Siri von Krogh, oversykepleier anestesi Kari Dogger, intensivsykepleier Mari Ranneberg-Nilsen, overlege Jan Erik Nilsen, perfusjonist Harald Karlsen, professor og sjef for torakirurgisk Jan L. Svennevig, (F.h. og nedover) Avdelingsoverlege anestesi Einar S. Hysing, anestesilege \u00d8yvind Skraastad, intensivsykepleier Anne Merete Lindboe, intensivsykepleier Ingvild J\u00f8nland, intensivsykepleier Sigrid \u00d8stby. (I midten) Intensivsykepleier Marit Elsebutangen og Marius Samdal.Marerittet er over: Pappa Aslak og mamma Magna jubler over at yngstemann i familien er i ferd med \u00e5 bli frisk igjen. Tilkalte hjelp: De gjorde alt som stod i deres makt for \u00e5 redde Marius, men de gode hjelperne p\u00e5 RiT m\u00e5tte til slutt tilkalle hjelp fra Oslo. Intensivsykepleierne Ragnhild Lie (f.v.) og Karoline Kvernvik og overlege ved intensivavdelingen Anton Hole."]}, {"field": "category0", "value": "kultur"}, {"field": "contenthash", "value": "475dc1e7ffa3ddfaefa80fbaa56686ece42d7ec9f47b2e2dc4e87027ab50c887"}, {"field": "createtime", "value": "2014-11-26T22:32:42.493Z"}, {"field": "description", "value": "For seks m\u00e5neder siden l\u00e5 Marius Samdal kritisk syk p\u00e5 Rikshospitalet i Oslo. Legene trodde ikke han ville overleve. Men forleden var 15-\u00e5ringen tilbake og takket for livet."}, {"field": "dominantimage", "value": "http://static.polarismedia.no/skins/prod/publication/adressa/gfx/applefavicon.png"}, {"field": "dominantimagedimensions", "value": "256x256"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/baf0d6dd1000e0d6a5a7541aa27dd21fc9ea77f6.jpg?5976ee7d"}, {"field": "dominantthumbnaildimensions", "value": "256x256"}, {"field": "heading", "value": "Super-Marius og de gode hjelperne -adressa.no"}, {"field": "id", "value": "baf0d6dd1000e0d6a5a7541aa27dd21fc9ea77f6"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-classification", "value": "health-and-fitness"}, {"field": "kw-concept", "value": ["15-\u00e5ringen", "kritisk syk", "intensivsykepleier", "syk", "syke pasienter", "liv", "avanserte medisinske utstyr", "uka", "dag", "hjelp", "smittsom hjernehinnebetennelse"]}, {"field": "kw-entity", "value": ["hecules", "trondheim og rikshopitalet", "\u00f8ya", "knyken", "nilsen", "gardermoen", "okstadbakkene", "tiller", "magna og aslak samdal", "forsvarets hercules", "teglg\u00e5rden fysioterapi", "rikshospitalet", "marit elsebutangen og marius samdal", "magna og aslak", "samdal", "marius 24", "rit", "morten", "oslo og trondheim", "aslak og magna samdal", "rikshospitalet og forsvarets overkommando", "marius", "vassfjellet", "zega dream cast", "forsvarets overkommando", "ingvild j\u00f8nland", "oslo og rikshospitalet", "regionsykehuset", "aslak og magna", "troms\u00f8 og rikshospitalet"]}, {"field": "kw-location", "value": ["v\u00e6rnes", "trondheim", "oslo", "norge", "marianne"]}, {"field": "kw-pageclass", "value": "article"}, {"field": "kw-person", "value": ["\u00f8yvind skraastad", "jan l. svennevig", "marius samdal", "jan erik nilsen", "magna samdal", "ragnhild lie", "sigrid \u00f8stby", "siri von krogh", "bente olsen", "aslak samdal", "mari ranneberg-nilsen", "kari dogger", "marit elsebutangen", "harald karlsen", "anton hole", "einar s. hysing", "anne merete lindboe", "karoline kvernvik", "anne marie aaland"]}, {"field": "kw-taxonomy", "value": "kultur"}, {"field": "og-image", "value": "http://static.polarismedia.no/skins/prod/publication/adressa/gfx/applefavicon.png"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Super-Marius og de gode hjelperne"}, {"field": "og-type", "value": "article"}, {"field": "og-url", "value": "http://www.adressa.no/kultur/article254558.ece"}, {"field": "pageclass", "value": ["article"]}, {"field": "publishtime", "value": "2001-07-07T13:41:00.000Z"}, {"field": "recs-articleid", "value": "2905722"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2001-07-07T13:41:00.000Z"}, {"field": "recs-rawtitle", "value": "Super-Marius og de gode hjelperne -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "For seks m\u00e5neder siden l\u00e5 Marius Samdal kritisk syk p\u00e5 Rikshospitalet i Oslo. Legene trodde ikke han ville overleve. Men forleden var 15-\u00e5ringen tilbake og takket for livet."}, {"field": "thumbnail", "value": "http://content-thumbnail.cxpublic.com/content/thumbnail200x150/baf0d6dd1000e0d6a5a7541aa27dd21fc9ea77f6.jpg?5976ee7d"}, {"field": "thumbnailfullheightdimensions", "value": "200x1639"}, {"field": "timestamp", "value": "2017-07-25T07:08:45.000Z"}, {"field": "title", "value": "Super-Marius og de gode hjelperne"}, {"field": "url", "value": "http://www.adressa.no/kultur/article254558.ece"}, {"field": "urlhash", "value": "baf0d6dd1000e0d6a5a7541aa27dd21fc9ea77f6"}], "score": 0.4545881, "siteId": "9222270286501375973", "id": "baf0d6dd1000e0d6a5a7541aa27dd21fc9ea77f6"}

