{"fields": [{"field": "modifiedtime", "type": "time", "value": "2017-03-27T07:09:55.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Portrettet", "Michael Minervini", "Frati", "Una", "Ai suma", "Le bistro", "Restauranter"]}, {"field": "author", "value": ["hilde \u00f8stmoe", "foto: terje visnes"]}, {"field": "body", "value": ["Hvem skulle trodd det, der han sitter lett henslengt i baren p\u00e5 Frati med mobilen p\u00e5 \u00f8ret. Stilmessig italiensk \u00abcasual\u00bb. Jeans og genser, et veltrimmet tredagersskjegg innrammet av et stilriktig skjerf. Til og med en liten skj\u00f8nnhetsplett, som for \u00e5 understreke at her har vi \u00e5 gj\u00f8re med sydlandsk blod som st\u00e5r til det klingende italienske navnet. Men han kunne like gjerne v\u00e6rt Georg Tokle, f\u00f8dt i Molde, s\u00f8nn av Guri fra \u00c5ndalsnes.", "- Jo, det stemmer. Jeg heter Georg Michael Tokle Minervini, bekrefter han. Halvt italiener, halvt romsdaling. Tr\u00f8nder f\u00f8rst og fremst , har en kompis sagt. En italiener som snakker tr\u00f8ndersk, mente en annen.", "De neste par timene skal vi fors\u00f8ke \u00e5 finne ut hvem som har rett, men allerede n\u00e5 kan vi konstatere at han i l\u00f8pet av de siste \u00e5rene har opparbeidet seg en posisjon som kongen av italiensk mat i Trondheim, i forrige uke tok han jammen skrittet over til Frankrike ogs\u00e5.", "N\u00e5r vi m\u00f8ter ham p\u00e5 Frati er det enn\u00e5 et d\u00f8gn til byens franske bistro \u00e5pner d\u00f8rene, og han har nettopp ruslet de tre minuttene fra Munkegata, der de har gjort de siste justeringene p\u00e5 menyen til nyvinningen Le Bistro. Mye skal p\u00e5 plass de siste timene.", "Aktuell: I forrige uke gjen\u00e5pnet Bari som franske Le Bistro. Som eier av Frati, \u00d8x, Ai Suma, Una og Banksalen, er Minervini blitt en av Trondheims viktigste restaurat\u00f8rer. Har hatt et par aktive \u00e5r, med flytting av Frati og etableringen av bryggeripuben \u00d8x.", "Alder: 43", "Familie: Gift med Miriam Klein Minervini, sammen har de barna David (11) og Sarah (15).", "Bor: P\u00e5 \u00d8ya i Trondheim.", "Bakgrunn: Utdannet kokk fra Brundalen vgs. Gikk i l\u00e6ra hos Palle J\u00f8rgensen og Basit og markerte seg raskt som uvanlig lovende innen yrket. Vant NM for l\u00e6rlinger og deretter nordisk mesterskap for l\u00e6rlinger. Sammen med ungdomslandslaget vant han gull i varmmatkonkurransen i VM i 1993 og fikk individuell femteplass i yrkes-OL for unge under 23 \u00e5r. Ble headhuntet til prestisjerestauranten Feinschmecker i Oslo, hvor han jobbet i halvannet \u00e5r f\u00f8r han som 21-\u00e5ring dro tilbake til Trondheim for \u00e5 overta Frati etter faren. Da hadde han ogs\u00e5 rukket \u00e5 vinne to tredjeplasser i kokke-NM. Eier Frati og \u00d8x alene, Una og Ai Suma sammen med Bernhard Saverimuthu og Thomas Nilsen, Banksalen med Saverimuthu og Le Bistro med Nilsen. Deleier ogs\u00e5 i bydelsrestauranten Kolonialen i Oslo.", "Leser: Vinblader og matblader. B\u00f8ker blir det kun i feriene, da gjerne krim.", "Lytter til: Jeg er ingen musikkelsker, synes det er deilig \u00e5 ha det stille. Men var nylig p\u00e5 konsert med Coldplay, det var fantastisk.", "Ser p\u00e5: Ser ikke p\u00e5 tv. Jeg har jo teaterforestilling hver dag p\u00e5 jobb, hehe.", "Likevel ser han overraskende avslappet ut, der han tar en sving innenfor den store bardisken, henter et par kopper kaffe, viser vei forbi rekken av italienske skinker og rusler ned trappa. Vi skal ned i \u00d8x, en nyvinning det ogs\u00e5. Bryggeripuben er ikke eldre enn noen m\u00e5neder gammel. To nye skudd p\u00e5 en restaurantstamme som virker \u00e5 bli mer mangfoldig og solid for hvert \u00e5r som g\u00e5r.", "Men ikke noe av dette ville skjedd om ikke en sj\u00f8mann fra Italia hadde g\u00e5tt i land i Sverige og truffet en sykepleierstudent fra Norge. Ikke noe ville skjedd uten Frati.", "- Det er jo egentlig en lygarhistorie, det der, sier Mikke og ler. Vi har sl\u00e5tt oss ned i \u00abdet hemmelige hj\u00f8rnet\u00bb nede i puben, der det er st\u00f8rst mulighet for \u00e5 f\u00e5 litt fred, og Michael forteller fra den gang faren hans kom til Trondheim i 1973, med en CV som inneholdt et sj\u00f8mannsliv og noen \u00e5r p\u00e5 restaurant i Uppsala og ellers to ganske tomme hender. Et usikkert kort for en utleier, s\u00e5 Paolo tok \u00aben spansk en\u00bb, og sa at han eide to restauranter i Sverige. Det han ikke hadde regnet med, var at g\u00e5rdeieren ville komme p\u00e5 bes\u00f8k.", "- S\u00e5 pappa ba restauranteieren i Uppsala pent om \u00e5 f\u00e5 v\u00e6re \u00absjefen\u00bb n\u00e5r utleieren fra Norge kom p\u00e5 bes\u00f8k. Og det var greit. Han fikk leie!", "Og det er starten p\u00e5 eventyret om Frati. Og om Michael Minervini. For de to er to sider av samme historie. Oktober 1973 \u00e5pnet Frati d\u00f8rene i Trondheim. Samme m\u00e5ned skrek lille Michael for f\u00f8rste gang av sine lungers fulle kraft p\u00e5 Molde sykehus. Og med det var tiden over for Paolos hybeltilv\u00e6relse p\u00e5 loftet over Frati.", "Kona Guri tok med seg den lille krabaten og hans fire \u00e5r eldre s\u00f8ster, forlot foreldrehjemmet i \u00c5ndalsnes, og de kunne starte familielivet i en leilighet p\u00e5 Kolstad og senere Jakobsli.", "Selv om det ble lite \u00e5 se til familiens far.", "- Han jobbet bestandig. Sov da vi dro p\u00e5 skolen og kom hjem fra jobb etter at vi hadde lagt oss.", "N\u00e5 er det Michael som tilbringer kveldene p\u00e5 Frati. Han som snakker med kokkene, sjekker pastamaskinen, kjenner p\u00e5 stemningen. Eller svinger en liten tur innom Una, klemmer de kvinnelige gjestene p\u00e5 Ai Suma eller sonderer hvordan menyen faller i smak p\u00e5 Le Bistro.", "En tv-kveld i sofaen er ikke helt Michaels greie. Tilbringer han en hel kveld hjemme, er det ikke bare han som blir stressa, men kona ogs\u00e5.", "En gang var han visst hjemme flere kvelder p\u00e5 rad. Det forrykket hele balansen i heimen.", "- Ja, jeg husker den gangen, sier Michael med et smil. Han tuller ikke, han husker den gangen. De to har funnet sin rytme. Og egentlig er han ganske forn\u00f8yd med at familien har to daglige m\u00e5ltider sammen.", "- Vi spiser frokost, og s\u00e5 sl\u00e5r jeg f\u00f8lge med ungene til Birralee, f\u00f8r jeg g\u00e5r p\u00e5 jobb, sier han, glad for at barna l\u00e6rer seg spr\u00e5k bedre enn han selv har gjort. For tross sitt italienske utseende, sitt eksotiske navn, sin erkeitalienske far og sine tette b\u00e5nd til familien. Han kan alts\u00e5 ikke snakke italiensk.", "Han kan ikke italiensk!", "- Det er det eneste jeg er misforn\u00f8yd med i oppveksten, at pappa ikke l\u00e6rte meg det, sier han, uten s\u00e6rlig selvtillit til eget spr\u00e5k\u00f8re. Men n\u00e5r skulle han ha l\u00e6rt det?", "- Pappa var alltid i restauranten. Skulle vi se ham, m\u00e5tte vi ta familiemiddagen der, sier Michael. Derfor er han p\u00e5passelig med \u00e5 understreke forskjellen fra sitt eget liv som restaurat\u00f8r.", "At familien samles rundt middagsbordet hjemme. Ikke til stjernekokk Michaels retter, riktignok, men til konas, gode som bare det, de ogs\u00e5. F\u00f8r han igjen tar en tur for \u00e5 se til restaurantene sine. Og kanskje s\u00e6rlig hjertebarnet Frati.", "Frati. F\u00f8dt sammen \u00e5r, samme m\u00e5ned som ham selv. Frati med de snirklete smijernsbokstavene, murveggene, maleriene i brede gullrammer. Hvor mange ganger kan han ha g\u00e5tt trappetrinnsbuen opp i andre etasje i Munkegata 25, \u00e5pnet d\u00f8ra og m\u00f8tt den lune varmen i italiensk st\u00f8y, travelheten over pizzadeigene, for \u00e5 hilse p\u00e5 faren og de to onklene, bli en del av det hele, allerede som barn.", "- Jeg var vel ikke mer enn seks-sju \u00e5r da jeg begynte i oppvasken, \u00e5 sortere tallerkener, bestikk og tomflasker, sier han med et smil. Kanskje var det like mye \u00e5 \u00abhenge\u00bb med faren og onklene i restauranten, p\u00e5 italiensk familievis. Da han var \u00e5tte, sto han p\u00e5 en bruskasse ved kj\u00f8kkenbenken og bakte pizzaer like god som en voksen. En tynn, litt sjenert guttunge med svart \u00e5r husker godt aller f\u00f8rste gangen han fikk tips.", "- Det var et par, de skulle ha en calzone og en vesuvio. Da de skj\u00f8nte at det var jeg som hadde laget dem, tipset de meg ti kroner.", "Ti kroner! S\u00e5nt husker en \u00e5tte\u00e5ring. En som kunne holde hjulene i gang, om det var tippekamp p\u00e5 tv, og gutta hadde g\u00e5tt opp p\u00e5 loftet for \u00e5 kikke litt p\u00e5 kamp.", "- Da kunne jeg st\u00e5 der aleine.", "- Helt aleine?!", "- Ja, men det var rolige perioder under tippekampen. Tre-fire bord.", "Og s\u00e5 kom de gode \u00e5rene, de beste \u00e5rene, da k\u00f8en av folk som ventet p\u00e5 bord gikk hele trappa ned til gata.", "- N\u00e5r noen gikk, slapp like mange inn. Og p\u00e5 kvelden, da alle var slitne, og det var tomt b\u00e5de for det ene og det andre, \u00e5pnet onkel d\u00f8ra, stakk hodet ut til k\u00f8en og sa \u00abn\u00e5 har vi stengt\u00bb. Tenk deg det, for en tid! Helt magisk!", "Magisk eller ei. N\u00e5r en gutt n\u00e6rmer seg ungdom, kan det godt v\u00e6re andre ting enn restaurantdrift som frister. Og er han av typen som g\u00e5r 150 prosent inn for ting, kan livet fort bli noe annet. For Michael ble det Taekwon-Do. Av de sju-\u00e5tte guttungene som begynte, sluttet alle. Bortsett fra Michael. Nidaros Taekwon-Do klubb i Nygata 24 ble hans andre hjem. Treneren, master Lehn,ble hans andre far. Han trente fire timer hver dag. Leste alt han kom over.", "- Det var det siste jeg tenkte p\u00e5 f\u00f8r jeg sovnet om kvelden, og det f\u00f8rste jeg tenkte p\u00e5 n\u00e5r jeg v\u00e5knet, minnes Michael. Det ga resultater. Norgesmester. S\u00f8lv og bronse i EM. Bronse i VM som 17-\u00e5ring i sin klasse. Og da han etter kokkeskolen gikk \u00aball in\u00bb i matperfeksjonisme og tiden ikke lenger strakk til for all treningen, ble han i stedet landslagstrener. Tidenes yngste.", "- Jeg hadde opparbeidet nok erfaring til \u00e5 bli trener, s\u00e5 jeg trente landslaget da jeg var 18-19 \u00e5r. Det var en travel tid.", "Det er alltid en travel tid. For han har nok aldri v\u00e6rt helt som alle andre, Michael. Unggutten fra Jakobsli valgte \u00e5 feire 18-\u00e5rsdagen med en gourmetmiddag p\u00e5 Bagatelle, den f\u00f8rste norske restauranten med to michelinstjerner.", "- Mikke er herlig uj\u00e5lete og hater egentlig fokus p\u00e5 seg selv. Han er aller best n\u00e5r han subber rundt i pysjbukse p\u00e5 hytta og lager fantastisk mat til 20 stykker, og det ser ut som maten lager seg selv. Den italienske profilen tror jeg er noe han har lagt seg til, for \u00e5 kunne slippe unna med \u00e5 klemme p\u00e5 alle de kvinnelige gjestene p\u00e5 Frati. Egentlig er han Georg Tokle fra Jakobsli. Men alle fortjener en jovial italiener i vennegjengen. Vi er heldige som har Mikke.", "Sammen med en kompis gjorde han en dr\u00f8m til virkelighet da han tok flyet til Oslo, fikk spesialbehandling, med omvisning og inspirasjon p\u00e5 kj\u00f8kkenet, samt ni retter, eller sannsynligvis flere, p\u00e5 bordet. Og tok siste fly tilbake for \u00e5 feire dagen p\u00e5 \u00abnormalvis\u00bb med kompiser i Trondheim.", "Men han kunne like gjerne havnet et helt annet sted p\u00e5 kloden. Paris, Napoli, New York, hvem vet. For karrierekurven var ekstremt bratt fra han ble utdannet kokk og gikk i l\u00e6ra hos Basit og Palle J\u00f8rgensen, som pushet ham ut i kokkekonkurranser.", "Gnisten ble tent. Og da gikk det slik igjen. Han \u00f8vde. Og \u00f8vde. Og \u00f8vde.", "- Flere ganger ble jeg st\u00e5ende hele natta i min egen boble, for det var ikke vinduer der p\u00e5 grovkj\u00f8kkenet. Plutselig var klokka sju om morgenen og det kom folk p\u00e5 jobb. Og jeg m\u00e5tte hjem og legge meg. Eller, om jeg hadde f\u00f8rstevakt, g\u00e5 p\u00e5 jobb.", "Han smiler. Vi skj\u00f8nner tegninga. Det er s\u00e5nn han er. Og det var s\u00e5nn han var den gang han som purung ten\u00e5ring reiste jorda rundt p\u00e5 kokkekonkurranser, ble nummer tre i kokke-NM allerede som 19-\u00e5ring og sporenstreks ble headhuntet til prestisjerestauranten Feinschmecker i Oslo. Derfra kunne han valgt p\u00e5 \u00f8verste hylle blant kontaktene som nysl\u00e5tt Bocuse d\u2019Or-vinner Bent Stiansen hadde nedover i Europa. Verden ropte p\u00e5 ham. Men den ble overd\u00f8vet av en telefon fra Trondheim.", "Pappa Paolo ville trekke seg tilbake.", "- Det var ikke s\u00e5nn at jeg m\u00e5tte komme hjem. Jeg kunne solgt Frati og ferdig med det. Pappa visste jo at jeg hadde g\u00e5tt en annen vei, til \u00abfine dining\u00bb, understreker Michael. Men selv om han aldri har hatt lyst p\u00e5 blodslitet med \u00e5 drive en stjernerestaurant, kunne han godt ha tenkt seg at den telefonen hadde kommet fire-fem \u00e5r seinere.", "Han var 21 \u00e5r, \u00abup and coming\u00bb. Kollegene p\u00e5 Feinschmecker trodde han skulle til Bagatelle, eller kanskje til Frankrike.", "- Da jeg sa jeg skulle til Trondheim og drive pizzarestaurant, skj\u00f8nte de lite.", "- Gjorde det litt vondt \u00e5 dra tilbake?", "- Nei. Jeg hadde nok en plan om \u00e5 v\u00e6re hjemme et \u00e5rs tid, f\u00e5 restauranten p\u00e5 fote og s\u00e5 reise ut igjen og kj\u00f8re l\u00f8pet. Men jeg er glad jeg ble, sier han, fors\u00f8ksvis overbevisende. Men ikke helt.", "- Det hadde jo v\u00e6rt spennende \u00e5 se hvor jeg hadde v\u00e6rt i dag, om jeg hadde valgt annerledes ...", "Og plutselig har det g\u00e5tt tjue \u00e5r. En snev av gr\u00e5stenk ved tinningen er fremdeles bare et snev, men han er ikke lenger en ungkalv med verden som potensiell lekegrind. Tiden maler, han er ikke lenger bare Mikke eller Michael, om ikke mange \u00e5rene er det han som er eldstegenerasjon Minervini i Trondheim.", "- Det er alltid pappa som har v\u00e6rt Minervini, \u00abMister Frati\u00bb. Men i forrige m\u00e5ned fant jeg ut at jeg har drevet Frati i 22 \u00e5r, ett \u00e5r lengre enn pappa. Det tyder vel p\u00e5 at jeg begynner \u00e5 bli gammel.", "Han ler en t\u00f8rr latter.", "- Eller at du begynte veeldig tidlig!", "Jo, tiden g\u00e5r. Men han har brukt den godt. Siden han kom tilbake til Trondheim for \u00e5 \u00abdrive pizzarestaurant\u00bb er han blitt en av byens mest suksessrike restaurat\u00f8rer. Med stadig nye konsepter, nye tanker, nye etableringer. Med perfeksjons-engasjement som den store ledestjernen. \u00abAll in\u00bb, alltid. Det er s\u00e5nn han er. Der han sitter tilbakelent i skinnstolen p\u00e5 \u00d8x skj\u00f8nner vi at ingenting er overlatt til tilfeldighetene. Ikke de grove kjellerveggene rundt ham, som han bestemte seg for \u00e5 beholde. Ikke menyen, som han styrer retningen p\u00e5. Eller vininnkj\u00f8pene, byggingen av det enorme kj\u00f8kkenet, lengden p\u00e5 benkeplatene. Pastamaskinene, pizzaovnene. Hele bryggeripuben i kjelleren. Hele restauranten i etasjen over. Ganske mye \u00e5 tenke p\u00e5 om man er perfeksjonist. S\u00e5 mye at det kan g\u00e5 galt. Det gjorde nesten det.", "Flyttingen av Frati kunne tatt knekken p\u00e5 ham. \u00c5 rykke en s\u00e5 etablert suksess opp fra rota etter mer enn 40 \u00e5r i Munkegata og lande den i en ny og moderne form, var et prosjekt med stor fallh\u00f8yde. S\u00e5 stor at til og med pappa Paolo ble litt betenkt. Paolo som, siden den dagen han overlot Frati til sin 21 \u00e5r gamle s\u00f8nn, aldri hadde blandet seg inn i hans valg og prioriteringer, men sagt \u00abgj\u00f8r akkurat hva du vil\u00bb.", "- Men da jeg viste ham det store tomme rommet i Kongens gate, ble han rar i ansiktet. Han sa ingen ting p\u00e5 lenge. S\u00e5 sa han \u00abMen skal vi ikke beholde det gamle Frati og ha dette i tillegg?\u00bb", "Michael ler, med hele ansiktet, slik at \u00f8ynene blir smale. Men det var alvor. Enten gj\u00f8r man det ikke, eller s\u00e5 gj\u00f8r man det \u00aball in\u00bb. Og det kostet.", "Han skj\u00f8nte f\u00f8rst ikke hva det var. Litt stikking i brystet. Dessuten s\u00e5 han ikke helt klart, han gikk til \u00f8yelegen. Men synet var bra. Kunne det v\u00e6re allergi? Nei, ikke det heller.", "Men mangel p\u00e5 s\u00f8vn var et moment. Og da legen fikk h\u00f8re hva han holdt p\u00e5 med for tiden, hadde han diagnosen. Han var ikke mange millimeterne fra \u00e5 treffe veggen. Beskjeden var klar: Ta det med ro.", "- Og hva gjorde du?", "- Nei ... Han flirer litt, for han skj\u00f8nner forutsigbarheten i det som n\u00e5 kommer.", "- Jeg m\u00e5tte jo bare peise p\u00e5. Jeg kunne jo ikke feile med \u00e5 flytte hjertebarnet!", "Men s\u00e5 kom gjestene. Og gjestene trivdes. Da han etter noen m\u00e5neder kunne senke b\u00e5de skuldrene og pulsen, var det med en viktig erfaring rikere. For han hadde l\u00e6rt at han m\u00e5 bruke de gode folka rundt seg, stole p\u00e5 at de gj\u00f8r jobben.", "- Som venn er Michael av det rause slaget, og best i test, flere \u00e5r p\u00e5 rad. Han er over middels interessert i mat og drikke, derav en fryd \u00e5 henge med. Mikke er uj\u00e5lete, med unntak av sykkelutstyr og vin. Der kan det fort g\u00e5 litt over styr. Han har en kunnskap om faget sitt som er enest\u00e5ende, tidvis p\u00e5 grensen til det nerdete. Suksessen til Michael er ingen tilfeldighet. Det er hardt arbeid, dedikasjon og god teft.", "- P\u00e5 gamle Frati, med sine 80-90 sitteplasser, kunne jeg v\u00e6re der, l\u00e6re opp folk sj\u00f8l, v\u00e6re til stede. Men n\u00e5 - jeg har jo ikke en sjanse uten alle de gode folka. Jeg kunne jo ikke gjort noe av dette, hadde det ikke v\u00e6rt for mamma og pappa, for partnerne Thomas og Bernhard. Og ikke minst, for Miriam!", "Miriam er et kapittel for seg. Uten henne ville alt klappet sammen. For hvem skulle da ha kj\u00f8pt alle kl\u00e6rne hans, laget maten, fulgt opp ungene, betalt regningene.", "- Miriam er fantastisk, hadde jeg blitt aleine, ville det blitt helt krise, jeg ville ikke hatt peiling p\u00e5 hvordan jeg skulle ha ordnet opp i livet, konstaterer han. Uten \u00e5 r\u00f8dme. Selv om han ikke har betalt en regning p\u00e5 25 \u00e5r, eller kj\u00f8pt et klesplagg. Selv om han ikke har peiling p\u00e5 hvordan nettbanken fungerer. Eller hvordan kl\u00e6rne finner veien inn i klesskapet.", "- Min mann er: Latino p\u00e5 jobb, ikke s\u00e5 mye hjemme... :-) men selv etter 24 \u00e5r er det mer ved ham som fenger enn irriterer. Han er en utrolig snill og rettferdig pappa, oppmerksom og hjertevarm kj\u00e6reste, oppofrende og omtenksom s\u00f8nn. Han er hardtarbeidende, ydmyk og flink i jobben sin.", "Det g\u00e5r en historie i vennegjengen om den gangen p\u00e5 tur med gutta hvor han etter \u00e5 ha st\u00e5tt p\u00e5 ski m\u00e5tte g\u00e5 til det skrittet \u00e9n gang faktisk \u00e5 kj\u00f8pe seg en jakke selv og kom tilbake hoderystende sjokkert over prisen. Hvorp\u00e5 kompisene svarer at \u00abskjerp deg, det er sannsynligvis det billigste plagget du har!\u00bb", "N\u00e5 skal det sies at Mikke if\u00f8lge venner er veldig uj\u00e5lete. Og at Miriams etternavn er Klein, s\u00e5 kl\u00e6r har hun greie p\u00e5. Ganske mye mer enn sin mann. Men det gjelder huset ogs\u00e5. Og privat\u00f8konomien. Organisering av familien. Bestilling av flybilletter.", "- Pakker du kofferten din selv?", "- Hehe.", "- ?", "- Det nekter jeg \u00e5 svare p\u00e5!", "N\u00e5 r\u00f8dmer han kanskje bitte litt. Han har nok v\u00e6rt heldig med Miriam.", "Det var ikke kj\u00e6rlighet ved f\u00f8rste blikk. Det skulle tatt seg ut, han var seks og hun sju den gang familiene hadde hytte ved siden av hverandre p\u00e5 Skatval. Men ti \u00e5r senere smalt det. Tidlig det ogs\u00e5, men det holdt i fire \u00e5r f\u00f8r det ble slutt.", "S\u00e5 kom nytt\u00e5rsaften i \u201896. Og denne gangen holdt dethele veien til kirka. Det sies at mor Guri gr\u00e5t av glede da han endelig tok med seg ei jente hjem og det viste seg \u00e5 v\u00e6re Miriam.", "- Jeg tror de er mer glad i henne enn i meg, sier Michael forn\u00f8yd. Selv om det kanskje ikke stemmer helt.", "- Du vet vel hvem som er din aller st\u00f8rste fan?", "- Miriam?", "- Nei. Mor.", "- Min mor! Hahahaha! Han ler latteren h\u00f8y og \u00f8ynene sm\u00e5 igjen. For han er visst helt perfekt i mor Guris \u00f8yne. Sies det. I det hele tatt er familieb\u00e5ndene sterke i familien Minervini, og etter at moren ble alvorlig syk, er b\u00e5ndene kanskje enda sterkere. Som man kan tenke seg i en italiensk storfamilie.", "Barndom. Et gammelt murhus, innrammet av vinranker og fikentr\u00e6r. Rundt langbordet i hagen er tanter, onkler og s\u00f8skenbarn samlet til store m\u00e5ltider. Det er den reneste italienske klisj\u00e9 der nede p\u00e5 besteforeldrenes landsted i det brunsvidde landskapet i Bari, s\u00f8r\u00f8st i Italia.", "Faren og bestefaren som tr\u00e5kker druer og lager vin, ungene som l\u00f8per i gata. Det er s\u00e5 du kan h\u00f8re lyden av sirissene og snuse inn duftene av en uendelig rekke retter fra tantes gryter p\u00e5 kj\u00f8kkenet. Urter, pasta, gr\u00f8nnsaker. En m\u00e5ned hver sommer var de der, og lille Michael fikk vin blandet med sprite allerede som fire\u00e5ring og var vel s\u00e5 italiensk som noen? Nei.", "- Jeg trivdes ikke der nede, jeg trivdes best i Tr\u00f8ndelag.", "Det h\u00f8res unektelig merkelig ut, men saken er den at Michael var et beskjedent barn, ikke som s\u00f8steren, som snakket med folk, fikk venner. Det turte ikke Michael.", "S\u00e5 var han kanskje mer tr\u00f8nder enn italiener allerede den gang.", "- Ja. Men hadde jeg snakket spr\u00e5ket, ville det nok v\u00e6rt annerledes.", "- Intet italiensk temperament heller? Det ryktes at Miriam er ti ganger mer hissig enn deg?", "- Hehe, det stemmer!", "For n\u00e5r Michael blir forbannet, er det ikke for alle \u00e5 oppdage. Han blir nemlig noe s\u00e5 lite italiensk som introvert forbannet.", "- Ja. Jeg blir kort.", "Men det sosiale talentet fra faren har han med seg, de italienske komplimentene og klemmene til damene, talentet som vert, hvordan lese situasjoner, bygge atmosf\u00e6re i restauranten, f\u00e5 opp stemningen. P\u00e5 ekte italiensk vis.", "Langbordet og familiemiddagene fra barndommen har han ogs\u00e5 med seg. Maten. Vinen. Og roen i et m\u00e5ltid, de gode samtalene rundt bordet. De tette familieb\u00e5ndene. Og han trekkes stadig mer mot Italia. San Remo, Portofino, Piemonte. Dr\u00f8mmen er en eller annen gang \u00e5 f\u00e5 seg et sted. \u00c5 roe litt ned, l\u00e6re seg italiensk. Kanskje dyrke noe mer enn urtene p\u00e5 Fratis urterom, hvor han er innom hver dag for \u00e5 f\u00e5 fred i sjelen.", "- N\u00e5r jeg g\u00e5r inn i urterommet, forsvinner alle problemer, sier han mildt. For det er mye \u00e5 tenke p\u00e5. Men egentlig har han vanskelig for \u00e5 se for seg at han kunne blitt noe annet enn det han er. Bortsett fra kokk, eller kanskje bonde.", "- Eller vinbonde?", "- Kanskje det. Men vinbransjen er fryktelig romantisert. Det er knallhard jobbing. Akkurat som restaurant.", "S\u00e5 Italia m\u00e5 nok vente en stund enn\u00e5. Det er for travle tider for Michael.", "Og for Frati."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "f467ac1cb31ac13733c5648262d25eaeb46a10b5b63c59036ba529331c08c8bb"}, {"field": "createtime", "value": "2017-03-25T06:54:36.000Z"}, {"field": "description", "value": "Han fikk utblandet vin allerede som fire\u00e5ring, og var en dreven pizzabaker f\u00f8r han var ni. Men Michael Minervini er f\u00f8rst og fremst tr\u00f8nder."}, {"field": "dominantimage", "value": "http://www.adressa.no/pluss/magasin/article14496640.ece/3y6s17/ALTERNATES/w980-default/minervini%20hoved%20farge"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/8d0e964006c2cccef54e29a30bdd21f4d10cd811.jpg?5992c44b"}, {"field": "dominantthumbnaildimensions", "value": "300x169"}, {"field": "heading", "value": ["Mister Frati -adressa.no", "Da Paolo kom til byen", "Italiensk for nybegynnere", "Barndommens Frati", "Kampsport", "Ingen bagatelle", "Veivalget", "Senore Minervini", "Millimeter fra veggen", "Mikkes Miriam", "Kj\u00e6rlighet ved andre blikk", "Somrene i Italia"]}, {"field": "id", "value": "8d0e964006c2cccef54e29a30bdd21f4d10cd811"}, {"field": "keyword", "value": ["Ukeadressa", "Portrettet", "Michael Minervini", "Frati", "Una", "Ai suma", "Le bistro", "Restauranter"]}, {"field": "keywords", "value": "Ukeadressa,Portrettet,Michael Minervini,Frati,Una,Ai suma,Le bistro,Restauranter"}, {"field": "kw-category", "value": ["pluss", "magasin"]}, {"field": "kw-company", "value": "le bistro"}, {"field": "kw-concept", "value": ["italiensk", "le bistro", "restaurant"]}, {"field": "kw-entity", "value": ["kolstad", "banksalen", "\u00f8ya", "munkegata 25", "nilsen", "basit og palle j\u00f8rgensen", "bernhard saverimuthu og thomas nilsen", "portofino", "sarah", "ai suma", "birralee", "lehn", "kongens", "taekwon-do", "bocuse", "mikke", "david", "palle j\u00f8rgensen og basit", "nygata 24", "feinschmecker", "remo", "thomas og bernhard", "una og banksalen", "una og ai suma", "skatval", "saverimuthu og le bistro", "kolonialen", "eier frati", "minervini", "mister frati", "coldplay", "jakobsli", "m. eier frati og \u00f8x", "m. bronse", "paolo", "brundalen"]}, {"field": "kw-location", "value": ["europa", "bagatelle", "una", "tr\u00f8ndelag", "trondheim", "norge", "new york", "piemonte", "uppsala", "napoli", "michael", "oslo", "italia", "paris", "guri", "frankrike", "bari", "sverige", "\u00e5ndalsnes", "molde"]}, {"field": "kw-pageclass", "value": "article"}, {"field": "kw-person", "value": ["michael minervini", "georg michael tokle minervini", "thomas nilsen", "bent stiansen", "miriam klein minervini", "bernhard saverimuthu", "palle j\u00f8rgensen", "georg tokle"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14496640.ece/3y6s17/ALTERNATES/w980-default/minervini%20hoved%20farge"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Mister Frati"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/03/25/Mister-Frati-14496647.ece"}, {"field": "pageclass", "value": ["article"]}, {"field": "publishtime", "value": "2017-03-25T06:42:02.000Z"}, {"field": "recs-articleid", "value": "14496647"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-03-25T06:42:02.000Z"}, {"field": "recs-rawtitle", "value": "Mister Frati -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Han fikk utblandet vin allerede som fire\u00e5ring, og var en dreven pizzabaker f\u00f8r han var ni. Men Michael Minervini er f\u00f8rst og fremst tr\u00f8nder."}, {"field": "thumbnail", "value": "http://content-thumbnail.cxpublic.com/content/thumbnail200x150/8d0e964006c2cccef54e29a30bdd21f4d10cd811.jpg?5992c44b"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-15T09:52:11.000Z"}, {"field": "title", "value": "Mister Frati"}, {"field": "url", "value": "http://www.adressa.no/pluss/magasin/2017/03/25/Mister-Frati-14496647.ece"}, {"field": "urlhash", "value": "8d0e964006c2cccef54e29a30bdd21f4d10cd811"}], "score": 0.65824544, "siteId": "9222270286501375973", "id": "8d0e964006c2cccef54e29a30bdd21f4d10cd811"}

