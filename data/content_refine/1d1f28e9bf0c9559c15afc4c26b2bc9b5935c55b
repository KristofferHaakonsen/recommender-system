{"fields": [{"field": "modifiedtime", "type": "time", "value": "2012-04-18T22:13:04.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "stein arne s\u00e6ther"}, {"field": "body", "value": ["Saken oppdateres.", "Det er ikke mange igjen av dem. Sykkelreparat\u00f8rene, altmuligfikserne, de som har delekatalogen i hodet og alle triksene i hendene. De som st\u00e5r hele dagen i et gjengrodd verksted for \u00e5 hjelpe oss som har atskillig mer enn to tommeltotter \u00e5 tvinne. Vi vil innlemme dem i Ville veiers \u00abHall of fame\u00bb f\u00f8r tiden l\u00f8per fra oss alle. Men lar de seg innlemme?", "Vi drister oss inn p\u00e5 lommekjente Fosen-veier. N\u00e5r vi til n\u00e5 har jaktet Midt-Norge rundt etter gamle bensinpumper og nedlagte bensinstasjoner, har vi virkelig g\u00e5tt over bekken etter vann. For p\u00e5 Opphaug ligger et praktfullt anlegg som b\u00e5de fotografen og jeg har passert hundrevis av ganger, men har n\u00f8lt med \u00e5 g\u00e5 l\u00f8s p\u00e5.", "Et par lekre, rustne Gilbarco-pumper fra tidlig 60-tall, lysarmatur fra samme periode og en tidstypisk liten kiosk som var selve bensinstasjonen den gang hovedveien gikk forbi her, ved siden av flere garasjer og selve hovedbygningen med p\u00e5skriften J.A. Berg i falmede bokstaver. Sporene fra fortiden er sjeldent tydelig bevart.", "Eieren, altmuligfikser J\u00f8rund Berg, vet vi ikke er lett \u00e5 f\u00e5 til \u00e5 stille opp. For \u00e5 gj\u00f8re det ekstra vanskelig for oss selv, vil vi ogs\u00e5 opps\u00f8ke", "Georg Slette, reparat\u00f8ren i kjelleren p\u00e5 Brekstad Sport og br\u00f8drene Ivar og Magnar S\u00f8rli i Rissa. Alle er hederskarer som ikke sier nei til en fortvilet kunde, men som skyr publisitet.", "Egentlig et sympatisk trekk, for det er nok av forretningsdrivende som prioriterer stikk motsatt: Mest mulig PR \u2013 minst mulig service. N\u00e5 vil vi pr\u00f8ve \u00e5 f\u00e5 dem til \u00e5 innse at de n\u00e6rmest har en kulturhistorisk forpliktelse til \u00e5 bli med p\u00e5 v\u00e5re p\u00e5funn.", "Siden vi er forberedt p\u00e5 motgang, kj\u00f8per vi med oss rikelig med kaffebr\u00f8d vi kan spandere. Og motgang f\u00e5r vi. Georg er ikke p\u00e5 jobb i dag og J\u00f8rund er helt avvisende. Wienerbr\u00f8dene virker helt mot sin hensikt, de er rett og slett en kjempetabbe.", "- Jeg gikk p\u00e5 vekta her om dagen, s\u00e5 den slags spiser jeg ikke lenger. Nei, kom igjen til v\u00e5ren, gutter, s\u00e5 f\u00e5r vi se, sier J\u00f8rund Berg.", "- Nei, vi kommer i morgen, svarer vi og kj\u00f8rer tunge til sinns mot Rissa. Volvoen surrer tilfreds, den har f\u00e5tt et oljeskift samme morgen, mer skal det ikke til for en bil. Mennesker er \u00e5penbart ikke like lette \u00e5 sm\u00f8re.", "P\u00e5 veien stopper vi i Botng\u00e5rd. Hos O. I. Jensen Sport vet vi at innehaveren, Dagfinn Jensen, reparerer sykler i kjelleren. Men nei, han har ikke tid til \u00e5 prate, han skal av g\u00e5rde p\u00e5 bransjemesse. Vi skj\u00f8nner at mannen har en fot i b\u00e5de den nye og den gamle tid, og da kan det jo bli travelt nok. Vi f\u00e5r bare en kikk ned i verkstedet der sykler og motorsager kjemper om plassen.", "Ved den gamle grensen mellom Rissa og Stadsbygd svinger vi av til et helt alminnelig lite sm\u00e5bruk. Intet skilt forteller deg at her kan du f\u00e5 reparert b\u00e5de sykler, mopeder og motorsager, eller at du her finner en autorisert DBS-forhandler. Det ryker av pipa til et r\u00f8dt, mastu-liknende uthus med nedsn\u00f8dde sykler utenfor. Inne finner vi Magnar S\u00f8rli ved arbeidsbenken, opptatt med retting av et mopedhjul. Her har han st\u00e5tt i femtiseks \u00e5r.", "Vi ser oss om. Fastn\u00f8kler, skiftn\u00f8kler, terser og skrujern i alle fasonger henger p\u00e5 veggene. Sm\u00e5 og store oljekanner fra tilbakelagte ti\u00e5r, tobakk-esker med skruer, kveiler med bremsewirer, reklameskilt for DBS og Tempo. Sykkelkatalog fra 1965. Gammelt og nytt i et ordnet rot, kjennetegnet p\u00e5 et selvgrodd verksted i full aktivitet.", "Vi st\u00e5r inne i sykkelreparat\u00f8rforskerens mekka, men kjenner motl\u00f8sheten komme sigende. For br\u00f8drene er hyggelig avvisende og f\u00f8yer seg inn i rekken av reparat\u00f8rer som ser ut til \u00e5 glippe ut av hendene v\u00e5re. Til n\u00e5 er status slik: \u00c9n var ikke til stede, \u00e9n var p\u00e5 farten, tre vil absolutt ikke og den siste vi har igjen \u00e5 bes\u00f8ke, vet vi har v\u00e6rt d\u00f8d i mange \u00e5r. Vi aner konturene av en skikkelig fiasko-ekspedisjon.", "Likevel holder vi sykkelpraten g\u00e5ende. Dette er tredje gangen vi som journalister bes\u00f8ker br\u00f8drene uten \u00e5 f\u00e5 napp, det har g\u00e5tt ti \u00e5r mellom hver gang. N\u00e5 spiller vi ut v\u00e5rt sterkeste kort:", "- Hvis vi skal vente ti \u00e5r til, er det ikke sikkert du holder p\u00e5 lenger.", "- \u00c5 jo da, det gj\u00f8r jeg nok, svarer 76-\u00e5ringen.", "- Ok, men det er ikke sikkert vi gj\u00f8r det!", "Etter lange forhandlinger, g\u00e5r Magnar S\u00f8rli med p\u00e5 en prat og lar oss ta bilder, bare han slipper \u00e5 v\u00e6re med p\u00e5 dem. Men bror Ivar som er verkstedets motormann, holder seg hard og insisterer p\u00e5 \u00e5 m\u00e5ke sn\u00f8 isteden.", "Siden vi har ekspertene foran oss, sp\u00f8r vi om de vet hvor det er blitt av mopedkaillan som etter v\u00e5re begreper synes \u00e5 v\u00e6re vekk fra bygdeveiene.", "- Nei, de ligger p\u00e5 kirkeg\u00e5rden n\u00e5. Det har sittet mang en mopedkaill der, sier han og peker p\u00e5 en pinnestol mellom pappeskene. Jeg pr\u00f8ver stolen og f\u00e5r verkstedkatten malende i fanget. Ulikt matfar har hun ikke noe imot \u00e5 bli fotografert.", "Fortsatt driver S\u00f8rli-br\u00f8drene med salg av nye sykler, \u00abbutikken\u00bb er opp en h\u00f8nsestige til l\u00e5ven. Selv med uortodokse lokaler solgte Magnar i glanstiden over 150 sykler p\u00e5 et \u00e5r. N\u00e5 er han litt oppgitt over at dagligvareforretninger og bokhandlere selger sykler. Om de sl\u00e5r ham p\u00e5 skinnende lokaler, kan ingen matche S\u00f8rli og de andre reparat\u00f8rforhandlerne p\u00e5 service.", "Absolutt alt lar seg fikse, og her f\u00e5r man deler til en hvilken som helst \u00e5rgang. En gang fikk S\u00f8rli sp\u00f8rsm\u00e5l fra fabrikanten, selveste Jonas \u00d8gl\u00e6nd, om \u00e5 sende nedover en del til et Torpedo girnav.", "En falleferdig r\u00f8nne ligger like ved Sund-krysset i Rissa. En gang var det lokalene til \u00abBr\u00f8dr. Rokseth auto- og sykkelservise\u00bb. Vi stopper ved \u00bf n\u00e6rmeste hus, kanskje kan noen la oss snuse inn atmosf\u00e6ren i det gamle lokalet?", "- Nei, verkstedet er t\u00f8mt og huset solgt, sier Oddbj\u00f8rn Rokseth, s\u00f8nn til avd\u00f8de altmuligmann Olaf Rokseth.", "- Men jeg har tatt vare p\u00e5 noe av verkt\u00f8yet etter min far, legger han til og tar oss med inn i et lite uthus som viser seg \u00e5 v\u00e6re rene museet. Her er ambolt og smie, en hundre \u00e5r gammel bormaskin med reimdrift, farens verkt\u00f8yskrin, hjulrettingsbukk og plenty selvlaget utstyr.", "Ikke nok med det, Oddbj\u00f8rn tar oss med inn i sitt eget verksted, der han driver med avansert modellb\u00e5tbygging, og henter fram en koffert med lekkert restaurert gass-sveiseutstyr i skinnende messing. Og rosinen i p\u00f8lsa:", "- N\u00e5r dere likevel er her, kan dere jo ogs\u00e5 f\u00e5 se dette, sier han og kommer med en kasse full av finurlige instrumenter og bittesm\u00e5 glass. Det viser seg at far Olaf ogs\u00e5 var en dyktig klokkereparat\u00f8r. P\u00e5 femtitallet tok han imot hundrevis av kunder hvert \u00e5r.", "Vi takker en velvillig reparat\u00f8rs\u00f8nn og kj\u00f8rer opp Skaugdalen, over Haugsdalen og tilbake til Bjugn og \u00d8rland. Vi legger en plan for neste dag. For \u00e5 f\u00e5 audiens hos b\u00e5de Georg og J\u00f8rund m\u00e5 vi v\u00e6re smarte. For Georgs del m\u00e5 det kvinner til, mens J\u00f8rund vil vi lokke med gulr\u00f8tter istedenfor wienerbr\u00f8d.", "F\u00f8rste del av planen lykkes over all forventning. I mellomtiden har vi snakket med kone Mildrid og datter Astrid som styrer selve sportsbutikken. De m\u00e5 ha brukt makt eller list, for Georg er velvilligheten selv nede i verkstedet i kjelleren.", "Folk p\u00e5 Brekstad vet ikke hva de skal gj\u00f8re den dagen 74-\u00e5ringen pensjonerer seg. Han fikser sykler, han reparerer sko og han tar h\u00e5nd om gressklippere og st\u00f8vsugere. N\u00e5r vi dukker opp, er han i ferd med \u00e5 sette bindinger p\u00e5 et par ski. Snart setter han seg til sin Adler skomakermaskin og tr\u00e5kker i vei p\u00e5 pedalene. At han behersker h\u00e5ndverket, er en selvf\u00f8lge etter femti \u00e5r i gamet, og n\u00e5r prisene nesten er femti \u00e5r gamle de ogs\u00e5, er det ikke rart kundene er forn\u00f8yd.", "Fullt s\u00e5 forn\u00f8yd er ikke Georg med at mange ikke gidder \u00e5 hente skoene og syklene han har reparert. Kanskje er det bare en bekreftelse p\u00e5 at tiden ikke er helt i takt med reparat\u00f8rene og at folk ikke lenger fortjener slike hederskarer.", "- Ja, fortjener n\u00e5 egentlig vi \u00e5 f\u00e5 snakke med folk som Magnar, Georg og J\u00f8rund, sp\u00f8r jeg fotografen mens vi kj\u00f8rer tilbake til Opphaug. Vi vil gj\u00f8re et nytt fors\u00f8k med J\u00f8rund Berg. Idioter som vi er, kommer vi alts\u00e5 med en pose gulr\u00f8tter! Det hjelper bare litt at de er selvdyrket. Vi gambler p\u00e5 at han har humor.", "- Dere holder i alle fall ord som pr\u00f8ver dere igjen, sier J\u00f8rund. Han kommer ruslende i kjeledressen ut av et overfylt kontor, ignorerer gulr\u00f8ttene og er like mye nei-mann som i g\u00e5r. Vi st\u00e5r inne i den gamle sportsbutikken som faren, Anders Berg, startet i 1924. I dag er lokalene en kombinasjon av verksted, butikk og delelager. J\u00f8rund selger dekk, mopeder, sykler og b\u00e5tmotorer og \u2013 ikke minst \u2013 han reparerer.", "Hva som gjorde utslaget, vet vi ikke, men et stykke ut i samtalen, n\u00e5r vi nesten er i ferd med \u00e5 gi opp, skj\u00f8nner vi at J\u00f8rund ikke lenger er like avvisende. Men 72-\u00e5ringen er vel s\u00e5 interessert i \u00e5 snakke om meningen med livet som \u00e5 diskutere sykkelreparasjoner \u2013 eller kanskje er det to sider av samme sak?", "- Dette er blitt en livsstil for meg. Jeg er en heldig mann som har f\u00e5tt lov til \u00e5 treffe s\u00e5 mange bra folk. For meg handler det \u00e5 v\u00e6re reparat\u00f8r mest om \u00e5 ta ansvar og hjelpe. \u00c5 kjenne gleden ved \u00e5 glede andre, det m\u00e5 vel v\u00e6re noe av det viktigste, sier J\u00f8rund og vi skj\u00f8nner at det ikke bare handler om \u00e5 f\u00e5 start p\u00e5 en motor som fusker.", "J\u00f8rund beklager at mye av den gamle \u00e5nden der folk stilte opp for hverandre, er i ferd med \u00e5 forsvinne. Selv tar han tar gjerne et ekstra tak hvis det er n\u00f8dvendig, og han opplever at mange st\u00f8tter ham n\u00e5r det trengs. At god service hjelper p\u00e5 salget, er han bevisst p\u00e5, men det er ikke drivkraften. Han hjelper til og med en konkurrent som st\u00e5r fast.", "- Jeg vet at mange snakker om meg og rotet mitt, men det bryr jeg meg ikke om. Status og karrierejag er ikke noe for meg. Norge er et godt land \u00e5 leve i, men n\u00e5 er pengegriskheten i ferd med \u00e5 ta overh\u00e5nd.", "For fjorten \u00e5r siden mistet J\u00f8rund kona Randi.", "- Jeg har ikke v\u00e6rt den samme karen etter det, og det var trist at hun aldri fikk m\u00f8te barnabarna v\u00e5re, men kanskje sitter hun der oppe og f\u00f8lger med. Hvis det finnes en himmel, var hun i hvert fall et menneske som fortjente \u00e5 komme dit. Selv er jeg bare takknemlig for det livet jeg har f\u00e5tt leve.", "Vi st\u00e5r i vinterregnet utenfor J.A. Berg, glade for at J\u00f8rund likevel slapp oss innenfor.", "- Du m\u00e5 love oss \u00e5 ikke fjerne den gamle bensinpumpa, sier vi.", "- Nei, den er en del av sjela her.", "Med et lite smil tar han imot gulrotposen min. N\u00e5 har vi tydeligvis gjort oss fortjent til det. Kanskje har vi ogs\u00e5 gjort oss fortjent til \u00e5 kalle ham en medsammensvoren?"]}, {"field": "category0", "value": "nyheter"}, {"field": "contenthash", "value": "92cdab1b93e914b25def403e64a2147f03648de8b1b833b8f498d17eae2e14ae"}, {"field": "createtime", "value": "2016-02-14T21:28:37.000Z"}, {"field": "description", "value": "De er en sjelden rase sky hedersmenn. Vil vi klare \u00e5 komme innenfor hos heltene v\u00e5re? Aldri har Ville veier v\u00e6rt n\u00e6rmere et nederlag."}, {"field": "dominantimage", "value": "http://www.adressa.no/incoming/article1129754.ece5/ALTERNATES/w980-default/J%C3%98RUND%20BERG5672"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/1d1f28e9bf0c9559c15afc4c26b2bc9b5935c55b.jpg?594c4575"}, {"field": "dominantthumbnaildimensions", "value": "300x169"}, {"field": "heading", "value": "De siste altmuligfikserne -adressa.no"}, {"field": "id", "value": "1d1f28e9bf0c9559c15afc4c26b2bc9b5935c55b"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": "nyheter"}, {"field": "kw-classification", "value": "hobbies-and-interests"}, {"field": "kw-concept", "value": ["gamle bensinpumpa", "nei", "gamle", "verksted", "dag", "vei", "sykler", "reparat\u00f8r"]}, {"field": "kw-entity", "value": ["jensen sport", "torpedo", "fosen", "georg og j\u00f8rund", "skaugdalen", "hall", "tempo", "br\u00f8dr", "haugsdalen", "mildrid", "o. i. jensen sport", "ivar", "randi", "gilbarco", "rissa og stadsbygd", "opphaug", "ivar og magnar s\u00f8rli", "astrid", "bjugn og \u00f8rland", "brekstad sport"]}, {"field": "kw-location", "value": ["adler", "rissa", "midt-norge", "botng\u00e5rd", "sund"]}, {"field": "kw-pageclass", "value": "article"}, {"field": "kw-person", "value": ["jonas \u00f8gl\u00e6nd", "anders berg", "oddbj\u00f8rn rokseth", "georg slette", "dagfinn jensen", "j\u00f8rund berg", "magnar s\u00f8rli", "j.a. berg", "olaf rokseth"]}, {"field": "kw-taxonomy", "value": "nyheter"}, {"field": "og-image", "value": "http://www.adressa.no/incoming/article1129754.ece5/ALTERNATES/w980-default/J%C3%98RUND%20BERG5672"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "De siste altmuligfikserne"}, {"field": "og-type", "value": "article"}, {"field": "og-url", "value": "http://www.adressa.no/nyheter/article405881.ece"}, {"field": "pageclass", "value": ["article"]}, {"field": "publishtime", "value": "2005-02-05T09:34:38.000Z"}, {"field": "recs-articleid", "value": "1443464"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-publishtime", "value": "2005-02-05T09:34:38.000Z"}, {"field": "recs-rawtitle", "value": "De siste altmuligfikserne -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "nyheter"}, {"field": "teaser", "value": "De er en sjelden rase sky hedersmenn. Vil vi klare \u00e5 komme innenfor hos heltene v\u00e5re? Aldri har Ville veier v\u00e6rt n\u00e6rmere et nederlag."}, {"field": "thumbnail", "value": "http://content-thumbnail.cxpublic.com/content/thumbnail200x150/1d1f28e9bf0c9559c15afc4c26b2bc9b5935c55b.jpg?594c4575"}, {"field": "thumbnailfullheightdimensions", "value": "200x2606"}, {"field": "timestamp", "value": "2017-06-22T22:32:21.000Z"}, {"field": "title", "value": "De siste altmuligfikserne"}, {"field": "url", "value": "http://www.adressa.no/nyheter/article405881.ece"}, {"field": "urlhash", "value": "1d1f28e9bf0c9559c15afc4c26b2bc9b5935c55b"}], "score": 0.5087343, "siteId": "9222270286501375973", "id": "1d1f28e9bf0c9559c15afc4c26b2bc9b5935c55b"}

