{"fields": [{"field": "modifiedtime", "type": "time", "value": "2017-03-27T12:24:03.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Rosenborg", "fotball", "Kjernen", "Lerkendal", "Trondheim"]}, {"field": "body", "value": ["\u00abB\u00e6rgensk e itj en dial\u00e6kt, det e en sykdom i halsen!\u00bb", "Han sto ikke ved siden oss, men vi h\u00f8rte ham likevel. Det var tidlig p\u00e5 \u00e5ttitallet og kamp mot Brann. Lerkendal var full av folk, og den taktfaste stillheten dominerte som vanlig. Avbrutt bare av:", "\u00abRosenborg!\u00bb - klapp, klapp, klapp - gjenta.", "Stort mer var det aldri. Bortsett fra et og annet tilrop fra de mest inspirerte p\u00e5 tribunen. Som spr\u00e5kforskeren i starten her. Eller drukkenbolten som ropte \u00abH\u00e6kse keepern!\u00bb ved enhver d\u00f8dballsituasjon, og etter hvert fikk tilnavnet \u00abH\u00e6kse keepern\u00bb selv. Eller da legenden Sverre Brandhaug fikk beskjed om \u00e5 \u00abTa av d\u00e6 plat\u00e5skon, du e itj p\u00e5 Bajazzo no!\u00bb.", "Kanskje var det i 1985 niv\u00e5et ble hevet for godt p\u00e5 tribunene ogs\u00e5. Da Rosenborg s\u00f8rget for \u00e5 fylle stadion til bristepunktet, og vi svarte med \u00e5 synge \u00abLillestr\u00f8m, Lillestr\u00f8m bye bye\u00bb unisont, og skremte trener Tom Lund og resten av kanarifuglene helt til Trond Sollied steg til v\u00e6rs og stanget Rosenborg til det de er i dag. Fra gj\u00f8rma i klokkesvingen virket det i hvert fall s\u00e5nn.", "- Ja, det kan godt stemme. Det kom som julekvelden p\u00e5 kjerringa det seriemesterskapet i 1985. Vi l\u00e5 langt etter, og hadde ingen forh\u00e5pning. Men s\u00e5 begynte Lillestr\u00f8m \u00e5 tape, og vi \u00e5 vinne. Da ble det en ren seriefinale. En slags cupfinale. Det ble alt p\u00e5 en gang, og det trigget folk. Det var jo kaos! Det kom mye publikum, og de var h\u00f8ylytte, forteller G\u00f8ran S\u00f8rloth, m\u00f8tende spiss i verdensklasse p\u00e5 \u00e5rgangen som sparket i gang det moderne Rosenborg. Han er ikke i tvil om hvor viktig publikum er for en fotballkamp.", "- Det finnes ikke noe verre sted \u00e5 v\u00e6re p\u00e5 enn et stille fotballstadion. Som spiller vet du jo hvorfor det er stille. Det er et tegn p\u00e5 at du m\u00e5 skjerpe deg.", "Og n\u00e5r publikum er p\u00e5, gir det uante krefter.", "- Jeg husker jeg syntes det var un\u00f8dvendig av Stig Inge Bj\u00f8rnebye \u00e5 score det seiersm\u00e5let p\u00e5 overtid i cupfinalen mot Lillestr\u00f8m i 1992. Vi ville slaktet dem i ekstraomgangene! Publikum bar oss frem, og du blir ikke sliten n\u00e5r du har den st\u00f8tten. Du vil bare at kampen skal vare s\u00e5 lenge som mulig. Det er en liten dopsak n\u00e5r publikum setter s\u00e5nn pris p\u00e5 deg. Da bygger du opp det meste, og du t\u00e5ler mer.", "Tribunelivet hadde en annen rytme da G\u00f8ran spilte p\u00e5 Lerkendal. Hvit st\u00f8y n\u00e5r de lyktes. Svart stillhet ellers.", "- Stemningen p\u00e5 tribunen var som en berg- og dalbane. 16. mai var det gjerne litt mer l\u00f8ssluppent, med fri dagen etter og russ som skapte stemning. Noen cup-semifinaler hadde ogs\u00e5 gjennomg\u00e5ende god stemning. Men jeg m\u00e5 med \u00e6rb\u00f8dighet si at det Kjernen har gjort n\u00e5r det gjelder \u00e5 skape liv, er formidabelt.  (Lurer du p\u00e5 hva Kjernen synger? Svaret kommer nederst i saken.)", "I den svarte stillheten som regelmessig oppsto kunne vi rett som det var f\u00e5 sannheten servert fra tribunen. En h\u00f8st sto cupfinaledeltakelsen til G\u00f8ran S\u00f8rloth i fare. Han hadde to gule kort. Om det gikk for lang tid f\u00f8r han fikk sitt tredje, var det fare for at han m\u00e5tte sone karantene i, og st\u00e5 over, cupfinalen. Da gjaldt det \u00e5 skaffe seg et gult i tide til \u00e5 sone i en ordin\u00e6r seriekamp. Det klarte han.", "- Ikke lenge etter h\u00f8rte jeg selveste Ole Dalen rope fra tribunen: \u00abHar du begynt \u00e5 sone allerede, G\u00f8ran?\u00bb. Det tyder p\u00e5 at jeg ikke var helt p\u00e5, og det tyder p\u00e5 at det ikke var all verdens til liv p\u00e5 tribunen.", "- Hendte det at du kunne bli sint p\u00e5 publikum?", "- Nei. De har rett til \u00e5 si hva du mener. Det m\u00e5 du bare riste av deg. Det som er litt vondt, som jeg aldri klarer \u00e5 vende meg til, det er hate-opplegget som g\u00e5r p\u00e5 mishagsytring mot andre lag. Det er viktigere at vi er positivt engasjert for eget st\u00e5sted.", "Det er lite som tyder p\u00e5 at det skal bli slutt p\u00e5 mishagsytringer. Verken fra enkeltpersoner eller fra supporterne i Kjernen. De som bruker det de har av tid og penger p\u00e5 \u00e5 gj\u00f8re \u00d8vre \u00d8st til Romas \u00abCurva Sud\u00bb, Dortmunds \u00abDie Gelbe Wand\u00bb eller Liverpools \u00abThe Kop\u00bb for den del. Rosenborgs hvite vegg.", "Espen Viken er leder i Kjernen, til daglig utviklingsveileder for kommunene i S\u00f8r-Tr\u00f8ndelag. Han forventer, naturlig nok, b\u00e5de seriegull og spill i Europa i \u00e5r. I tillegg til at Kjernen skal v\u00e6re Nordens beste til \u00e5 st\u00f8tte laget fra tribunene. Forholdene ligger godt til rette. Etter alt \u00e5 d\u00f8mme f\u00e5r Kjernen flere medlemmer i \u00e5r enn noen gang tidligere. Ikke at antallet er det viktigste for Viken.", "- Vi er ute etter en autentisk fotballstemning, der spillerne gj\u00f8r sitt beste for \u00e5 vinne, godt hjulpet av oss som st\u00e5r og heier p\u00e5 dem. Vi er ikke der for \u00e5 spille i et spill eller underholde andre. Vi er der for \u00e5 heie. V\u00e5r jobb er \u00e5 st\u00f8tte laget.", "- Litt hets og hat virker det umulig \u00e5 komme unna?", "- Fotball er f\u00f8lelser. Vi elsker, og vi hater. Men, og dette er viktig, vi elsker \u00e5 hate. Da bringer du inn en dimensjon som gj\u00f8r det til supporterkultur. Vi har snakket mye om grenser i Kjernen. N\u00e5r er du supporter - og n\u00e5r er du kriminell? Det finnes noen f\u00e5 som tror de kan tillate seg hva som helst s\u00e5 lenge de har drakt p\u00e5 seg. Men om du bryter loven, da finnes det ikke noe magisk som redder deg. S\u00e5nn er rammen. Det viktigste for oss er at flest mulig m\u00f8ter opp og synger for \u00e5 bidra til at Rosenborg vinner kampen.", "Fremdeles er det bare tidvis at st\u00f8tten runger fra hele stadion. Fra \u00d8vre \u00d8st synges og ropes det i samfulle nitti minutter. Hvordan f\u00e5r man en gjeng tr\u00f8ndere til \u00e5 opptre som fotballatinere?", "- Det har med settingen \u00e5 gj\u00f8re. Det \u00e5 skape trygghet til \u00e5 t\u00f8rre \u00e5 bidra. Forutsigbarhet og kunnskap. Delaktighet. N\u00e5 har vi holdt p\u00e5 s\u00e5 lenge, og \u00f8vd, \u00f8vd, \u00f8vd og \u00f8vd, at vi har blitt veldig gode i den settingen.", "Det er Arve Hjelseth enig i. Han har den misunnelsesverdige ekspert-tittelen fotballsosiolog fra NTNU.", "- Kjernen er kanskje ledende i landet i dag. De legger ned stor innsats og skaper voldsomt god atmosf\u00e6re. Mer latinsk enn engelsk.", "Hjelseth, som selv er s\u00e5 uheldig \u00e5 v\u00e6re V\u00e5lerenga-supporter, er ikke uenig med Viken n\u00e5r det gjelder hva man skal t\u00e5le fra fotballsupportere.", "- Fotballkampen, med supporterne p\u00e5 tribunen, kan forst\u00e5s som en teaterforestilling. De spiller forutbestemte roller. Mange supportere mener at vi lever i et samfunn hvor vi tas h\u00e5nd om fra vugge til grav, i et samfunn som er altfor preget av trygghet. Fotballen er et av stedene hvor en kan f\u00e5 utl\u00f8p for grunnleggende f\u00f8lelser og kjenne blodet bruse.", "- Man skal ikke ta seg n\u00e6r av rop om hat?", "- Nei. Vi skal v\u00e6re forsiktig med moralsk panikk. Dette m\u00e5 forst\u00e5s innenfor en avgrenset kontekst. Det er mye som sies p\u00e5 tribuner som ikke g\u00e5r andre steder, spr\u00e5k er alltid kontekstuelt. Ogs\u00e5 fotballsupportere legger b\u00e5nd p\u00e5 seg. Alle supportere er jo enige om \u00e5 sl\u00e5 ned p\u00e5 rasisme og hets mot seksuelle minoriteter. Det siste var jo vanlig i Norge bare for ti \u00e5r siden.", "Den jevne norske fotballsupporter har tradisjonelt v\u00e6rt av anglofil legning. Her har det skjedd store endringer, if\u00f8lge Hjelseth.", "- Norsk tribunekultur har historisk sett v\u00e6rt hentet fra England. Det er jo f\u00f8rst og fremst knyttet til sang, gjerne spontane sanger som passer til situasjoner p\u00e5 banen. I de siste \u00e5rene har det skjedd en endring til den latinske tradisjonen, der lyd og sang kombineres med banner, m\u00f8nster, r\u00f8yk og lys. I denne tradisjonen skal supporterne skape et kontinuerlig tr\u00f8kk, som er mer uavhengig av det som skjer p\u00e5 banen. Dette har skjedd i l\u00f8pet av de siste ti \u00e5rene.", "Engelsk tristesse ble tatt av banen, alts\u00e5. Inn kom det spektakul\u00e6re sydlandske og snudde spillet. En kunne tenke seg at det engelske passet oss nordmenn og tr\u00f8ndere best?", "- Slik var det tidligere. Da hadde V\u00e5lerenga og Klanen et tydelig hegemoni i tribunekulturen. De var sv\u00e6rt britiske i stilen p\u00e5 nittitallet. De var st\u00f8rst. Da m\u00e5tte de andre finne p\u00e5 noe nytt for \u00e5 utfordre Klanen og grep til latinsk kultur. Den engelske tribunekultur ses ikke p\u00e5 som noe forbilde lenger. Den er veldig satt.", "Lydniv\u00e5et steg ikke vesentlig utover nittitallet. Den offisielle supporterklubben til Rosenborg gjorde ikke nevneverdig utav seg, og Kjernens forl\u00f8per, Fragleberget, var \u00f8yensynlig mer interessert i drikkeviser enn fotballhymner.", "- Stadion var helt annerledes da. Mye \u00e5pnere. Det har blitt mye mer intimt. Det har nok bidratt veldig til en annen tribunekultur. Det var bra stemning den gangen ogs\u00e5, men det er adskillig bedre n\u00e5.", "\u00abL\u00f8ken er som poteten, han kan brukes til alt\u00bb, sa Nils Arne Eggen om Karl Petter L\u00f8ken. Stort sett befant han seg p\u00e5 h\u00f8yre flanke, med god anledning til \u00e5 h\u00f8re det faste tribuneutropet \u00abKallekallekallekallekallekalle!\u00bb.", "- Ja, det husker jeg godt! Det var hvis jeg gikk p\u00e5 noen raid p\u00e5 siden der. Da h\u00f8rte jeg det godt. Jeg m\u00e5 innr\u00f8mme at jeg kunne savne det hvis det ikke kom. Det var alltid litt ekstra moro n\u00e5r jeg h\u00f8rte det.", "- Har det forsvunnet en dimensjon n\u00e5 som utropenes tid er forbi?", "- Nei, jeg vil ikke si det. Jeg misunner de som spiller i dag, i det jevne bruset. Det pumper litt ekstra adrenalin da.", "- Jeg var helt utslitt etter kampen, forteller Rosenborgs midtstopperkjempe Tore Reginiussen om da Rosenborg slo Start i august 2014. Han hadde ikke spilt et minutt. Sm\u00e5skadd hadde han inntatt plassen p\u00e5 \u00d8vre \u00d8st sammen med Kjernen.", "- Det var jo kontinuerlig skriking i nitti minutter! All \u00e6re til de som st\u00e5r der og trykker p\u00e5. Det var en voldsom opplevelse og veldig artig \u00e5 f\u00e5 oppleve en fotballkamp derfra. Jeg m\u00e5 si det var ekstremt morsomt \u00e5 se hva de gj\u00f8r for oss.", "Og tiden hvor de som er ute p\u00e5 banen kan ta til seg mer og mindre velmente r\u00e5d og tips fra tribunen er definitivt forbi.", "- Sangene h\u00f8rer vi. Vi merker n\u00e5r de girer seg opp og mobiliserer. Da henter vi ut det siste vi har. Men rop og kommentarer fra tribunen, det f\u00e5r vi ikke med oss, sier Reginiussen. Han er full av lovord om publikum p\u00e5 Lerkendal. Kraften som kommer fra tribunene.", "- I noen kamper er publikum ekstra giret og sugne p\u00e5 at vi skal vinne. De girer opp et hakk mot Molde, for eksempel. Det ligger prestisje i det for dem ogs\u00e5, at vi skal vinne da. Det er klart vi merker det.", "Navn: Steinar Leirvik", "Yrke: Prest", "Kjernen siden: 2000 (medlem siden 1998 - aktiv fra 2000)", "Beste tribuneminne: \u00d8ystein Wormdal med flagrende h\u00e5r og lave sokker rundt anklene. \u00c5 sl\u00e5 Valencia hjemme. Torgeir Bjarmann som scoret selvm\u00e5l foran Kjernen. Da Bj\u00f8rnebye avgjorde cupfinalen omtrent p\u00e5 overtid, var det i 1992?", "Forventninger for sesongen: Seriegull og europacup.", "- Mennesket s\u00f8ker lidelse, vet du. Den som er fotballsupporter bruker mye tid p\u00e5 \u00e5 grue seg. Vi tror det skal g\u00e5 i dass. N\u00e5 har det v\u00e6rt to fantastiske \u00e5r. Motgangen m\u00e5 jo komme! Men jeg gleder meg. Det er utrolig artig at vi har hentet Bendtner. Det viser hvem som er den st\u00f8rste klubben i Norge, forteller Steinar Leirvik. Til daglig er han prest. P\u00e5 kamp lovpriser han Rosenborg - s\u00e5 ofte han kan.", "Han har vanket p\u00e5 Lerkendal siden guttedagene. Faren, br\u00f8drene og han. I kirka klokka elleve, p\u00e5 Lerkendal klokka ett. Det var da kampene begynte p\u00e5 den tiden, minnes han.", "- Rosenborg vant aldri noe i min oppvekst. Jeg ble ordentlig supporter gjennom motgangen. Det var verdifullt. N\u00e5 er vi blitt konsumenter i alle livets faser, og shopper etter umiddelbare opplevelser. Mange kan kanskje tenke at en gudstjeneste er en kjedelig seanse ogs\u00e5. Men det kommer store \u00f8yeblikk. Tilsvarende kan det v\u00e6re med fotball. Det kan v\u00e6re mye kjedelig f\u00f8r de gylne \u00f8yeblikkene dukker opp!", "Leirvik, som er prest i By\u00e5sen kirke, tenker mye p\u00e5 Rosenborg. Det tror han er bra b\u00e5de for mennesket og presten.", "- Jeg opplever mye tragisk og trist i jobben som prest. Kjernen er et fristed for meg. Jeg flyttet fra H\u00f8ylandet til byen i 2000. Jeg har bestandig syntes det s\u00e5 veldig t\u00f8ft ut med supportere som ga ordentlig st\u00f8tte, og n\u00e5 var jeg klar. Det var som \u00e5 komme hjem. Det er ikke alt jeg er med p\u00e5, men det er godt \u00e5 la f\u00f8lelsene f\u00e5 utl\u00f8p. Det er jo artig \u00e5 se hvordan lidenskapen ligger tjukt utenp\u00e5 alle som er der.", "Det er kanskje ikke s\u00e5 overraskende at Leirvik er mer for \u00e5 st\u00f8tte eget lag, enn \u00e5 skjelle ut motstandere.", "- De \u00abHate Molde\u00bb-ropene synes jeg er h\u00e5pl\u00f8se. Det kommer unger flyttende hit fra Nordvestlandet og f\u00e5r h\u00f8re det der. Det liker jeg ikke.", "- Er det noen paralleller mellom fotball og religion?", "- Fotball kan nok godt v\u00e6re et religionssubstitutt. Det er en fellesskapsf\u00f8lelse, med ritualer og faste sanger. Kjernen ligner jo en sekt. Noen er til og med mer rettroende enn Taliban. En skal passe litt p\u00e5 hva en sier, selv om en er supporter.", "- Hvordan opplever du religionsut\u00f8velsen i kirka opp mot det \u00e5 v\u00e6re p\u00e5 Lerkendal p\u00e5 kamp?", "- Det er to forskjellige ting. Som prest er jeg ingen karismatiker. Jeg er ganske sindig. Men p\u00e5 kamp kan jeg oppf\u00f8re meg mer som en pinsevenn, med armene til v\u00e6rs. Jeg gir nok sterkest uttrykk for f\u00f8lelser p\u00e5 Lerkendal. Men den innvendige opplevelsen er sterkere i kirka.", "Navn: Bj\u00f8rn Lyngen", "Yrke: Fastlege og sm\u00e5bruker", "Kjernen siden: 2004", "Beste tribuneminne: Den eneste skaden jeg har p\u00e5dratt meg p\u00e5 tribunen, det var p\u00e5 Briskeby, da vi holdt p\u00e5 \u00e5 rykke ned i 2005. Da vi scoret ble jeg s\u00e5pass animert at jeg klatret p\u00e5 et gjerde som skilte oss fra hjemmefansen. Der greide jeg \u00e5 kutte opp h\u00e5nda mi. Jeg bl\u00f8dde som en gris. Hjemme mot Troms\u00f8 i 2006, da vi vant fem minutter p\u00e5 overtid. Det var ekstremt. Du s\u00e5 at folk for alvor gikk av hengslene av glede. Det er de \u00f8yeblikkene det er verdt \u00e5 g\u00e5 p\u00e5 kamp for.", "Forventninger for sesongen: Vi er favoritter i serien. Cupen lever sitt eget liv. Hvis ting klaffer er verken Champions League eller Europa League utelukket. Men det er marginene som avgj\u00f8r.", "\u00c5tte \u00e5r gammel tok han turen fra Lundamo til Lerkendal for f\u00f8rste gang. Lerkendal var et stort og uoversiktlig sted fra Klokkesvingen.", "- Det var noe helt annet \u00e5 v\u00e6re p\u00e5 stadion enn \u00e5 se p\u00e5 tv. Atmosf\u00e6ren, med sigarettr\u00f8yking og karsk. En del av den gamle tribunekulturen, som har forsvunnet n\u00e5. Opplevelsen av \u00e5 f\u00e5 hele bildet, mer enn du f\u00e5r p\u00e5 tv. Selv den gangen, med l\u00f8pebaner, var det noe eget med \u00e5 v\u00e6re p\u00e5 selve kampen.", "Lyngen har klokkertro p\u00e5 at lyden han lager hjelper laget til seier. Noen prinsipper m\u00e5 ligge til grunn for at det skal fungere etter intensjonen.", "- Innholdet skal v\u00e6re enkelt, s\u00e5 det er lett \u00e5 l\u00e6re seg. Rytmer er vel s\u00e5 viktige som tekst. Tekstinnholdet skal reflektere laget, og b\u00f8r inkludere b\u00e5de region, by og lag. Gjerne Tryggvason, Dahls og Nidarosdomen. Det hele dreier seg jo egentlig om lokalpatriotisme.", "Som god patriot er Lyngen ikke i tvil om at det er p\u00e5 Lerkendal tribunekampen vinnes.", "- Jeg mener vi er best i Norge. Klanen var jo tidlig ute, men de har tapt seg. De har ikke fornyet seg. Noen \u00e5r var Lillestr\u00f8m-supporterne veldig gode, men de har ogs\u00e5 tapt seg. F\u00f8r var de monotone og h\u00f8ylytte. N\u00e5 er de bare monotone.", "- Hva er du mest opptatt av, tribunelivet eller kampen?", "- Jeg synes ikke det er s\u00e5 vanskelig \u00e5 f\u00e5 til begge deler. Det er ikke s\u00e5 veldig vanskelig \u00e5 lage lyd mens du st\u00e5r og kikker p\u00e5. Noen kan sikkert streve med \u00e5 koordinere sang, hopp og klapp samtidig.", "- Du er lege. Hva betyr det \u00e5 dra p\u00e5 fotballkamp for folkehelsa?", "- Folk trenger en lidenskap og noe \u00e5 v\u00e6re stolt av som er identitetsbyggende for regionen. RBK har et enormt nedslagsfelt, og vi pr\u00f8ver \u00e5 v\u00e6re stolte av det. Br\u00f8d og sirkus har jo v\u00e6rt til stede i noen generasjoner n\u00e5. Folk trenger et sted \u00e5 leve ut lidenskapen sin.", "- Venter du mange store stunder p\u00e5 tribunen i \u00e5r?", "- Ja - selv om det blir mange hverdager. Det er jo et viktig aspekt ved det \u00e5 v\u00e6re fotballsupporter. Vi m\u00e5 ha noen traurige regnv\u00e6rsdager for \u00e5 sette pris p\u00e5 de store \u00f8yeblikkene.", "Navn: Jo Erik \u00d8verby/Megafonmannen", "Yrke: Pedagogisk leder", "Kjernen siden: 1996", "Beste tribuneminne: Hjemme mot Lyn i 2004, da vi h\u00f8rte speakeren fortelle fra Ullev\u00e5l. Jeg er sikker p\u00e5 at det ble laget barn p\u00e5 tribunen etterp\u00e5. S\u00e5 glade var folk. Det beste tr\u00f8kket holdt vi mot FC K\u00f8benhavn i 2010.", "Forventninger for sesongen: Europacup og seriegull. P\u00e5 banen forventer jeg \u00e5 se mer av v\u00e5ren 2015. Artig angrepsspill er viktig. P\u00e5 tribunen tror jeg det blir et tilsig av folk til Kjernen. Da h\u00e5per jeg det ikke bare blir stemningsturister, men folk som er med p\u00e5 \u00e5 lage lyd. Vi har v\u00e6rt eneherskere p\u00e5 norske tribuner i noen \u00e5r n\u00e5, men Klanen kan f\u00e5 et oppsving igjen n\u00e5 som V\u00e5lerenga f\u00e5r ny stadion.", "Du har kanskje ikke sett ham f\u00f8r, men har du sett en Rosenborg-kamp har du h\u00f8rt ham. Jo Erik \u00d8verby er Kjernens forsanger, og n\u00e5 kribler det i megafonen.", "- Ja. Jeg s\u00e5 en youtubevideo, en teaser for 2017. Da kjente jeg det. Og det hjalp jo \u00e5 kj\u00f8pe Nicklas Bendtner. Det er en bra hype. Det sies at han drikker mer \u00f8l enn han scorer m\u00e5l. Men det gjorde jo Odd Iversen ogs\u00e5, s\u00e5 det er ikke noe problem.", "- Hvordan forbereder du deg til en sesong?", "- Starter p\u00e5 forskjellige tribuneaktiviteter. Planlegger hva vi skal ha n\u00e5r, finner steder for \u00e5 male. Vi jobber med nye sanger kontinuerlig, og legger dem ut p\u00e5 nett s\u00e5 alle kan l\u00e6re seg.", "- Spiller det noen rolle for forberedelsene hvem motstanderen er?", "- Nei. Med mindre det skal v\u00e6re spesielt. Men det er klart. Det er jo h\u00f8yere tenning mot Lillestr\u00f8m enn mot Sogndal. Noen lag har vi jo spesielle sanger mot, men vi planlegger det ikke. Det kommer spontant.", "- Hva skjer med deg n\u00e5r du n\u00e6rmer deg stadion?", "- Det kommer veldig an p\u00e5 motstanderen. Jeg er mer spent n\u00e5r vi skal m\u00f8te Molde enn n\u00e5r vi skal m\u00f8te Sarpsborg. Blir mer tent. Eh - ikke erotisk, alts\u00e5. Men det er klart jeg er to forskjellige personer p\u00e5 jobb og der. Her i barnehagen er det om \u00e5 gj\u00f8re \u00e5 f\u00e5 til mindre lyd. P\u00e5 Lerkendal skal jeg s\u00f8rge for mer lyd.", "- Er det kampen eller tribunelivet som trekker deg?", "- Fotball betyr egentlig ikke s\u00e5 mye for meg. Jeg ser ikke s\u00e5 mye p\u00e5 fotball hvis ikke Rosenborg spiller. Men Rosenborg betyr veldig mye. De st\u00e5r for en lokal kulturarv som betyr mye. Det blir en pakke med tribuneliv og Rosenborg-fotball. Tribunelivet er en del av det. Rosenborg f\u00f8rst, og s\u00e5 kommer tribunelivet ut av det. Det er en fin ventil. Du f\u00e5r ropt ut.", "- F\u00e5r du sett noe kamp? Du st\u00e5r mye med ryggen til?", "- Jeg ser ikke s\u00e5 mye tversoverspill p\u00e5 midtbanen. Men jeg har blitt god til \u00e5 lese ansikter. N\u00e5r de \u00e5pner munnen og lener seg fram, da snur jeg meg. S\u00e5 jeg f\u00e5r med det meste av det som er spennende.", "- Hva ser du som Kjernens funksjon?", "- Den ene er \u00e5 v\u00e6re en st\u00f8ttespiller fra tribunen. Den andre er \u00e5 passe p\u00e5 at de som jobber i Rosenborg forvalter kulturarven p\u00e5 rett m\u00e5te. Rosenborg h\u00f8rer hjemme i hjertene til alle i Tr\u00f8ndelag.", "- Har du en dr\u00f8m om \u00e5 f\u00e5 med hele stadion n\u00e5r du er forsanger?", "- Nei. De som vil lage lyd kan jo st\u00e5 hos oss. Publikum p\u00e5 Lerkendal er bra.", "- Er det noen grenser for hva slags rop og sanger du setter i gang?", "- Ja. Jeg har vel noen grenser. Men jeg er nok mer liberal enn menigmann. Grov personhets skal vi holde oss unna. Men hets er lov. Det er et spill, hvor vi er en part som skal sette den andre parten ut av spill. Om det blir straffe mot Rosenborg og vi f\u00e5r han som skyter til \u00e5 sette den over i stedet for i krysset, er det bra.", "- Du jobber jo i barnehage og med barn. Dere snakker sikkert om \u00e5 ikke mobbe?", "- Jeg skj\u00f8nner sp\u00f8rsm\u00e5let. Men det er en helt annen arena. En barnehage er ikke en tribune, og en tribune er ikke en barnehage. Jeg tror ikke det vi gj\u00f8r p\u00e5 stadion f\u00f8rer til mer mobbing. Men det er selvf\u00f8lgelig ikke greit hvis det skjer. Samtidig mener jeg at Kjernen skal g\u00e5 p\u00e5 en knivsegg med tanke p\u00e5 hva som er greit og ikke. Hvis vi g\u00e5r over, m\u00e5 vi justere litt. Men jeg synes det er blitt ganske ille i samfunnet, hvor lett alle lar seg krenke. Og det blir for enkelt \u00e5 p\u00e5st\u00e5 at barn har l\u00e6rt alt om mobbing p\u00e5 ett sted som Lerkendal, hvis de bruker uttrykk derfra. Sanger fra fotballkamper er bare ett av virkemidlene de bruker i en situasjon som ikke er skapt p\u00e5 kamp.", "- Hva kommer til \u00e5 g\u00e5 gjennom hodet ditt n\u00e5r kampen mot Odd bl\u00e5ses i gang?", "- Da var det p\u00e5`n igjen!", "Navn: Hildegunn Lien L\u00f8vland", "Yrke: L\u00f8nnsmedarbeider", "Kjernen siden: Sammenhengende siden 2013.", "Beste tribuneminne: N\u00e5r hele Kjernen kler seg i hvitt, og er med p\u00e5 \u00e5 st\u00f8tte opplegget. Da er det litt g\u00e5sehud. Og n\u00e5r alle synger med. H\u00f8yt. Da er det ogs\u00e5 g\u00e5sehud. Det verste jeg vet er \u00e5 h\u00f8re min egen stemme, jeg m\u00e5 st\u00e5 ved siden av andre som synger h\u00f8yt.", "Forventninger for sesongen: Det blir jo ekstra spennende med lorden (Nicklas Bendtner, journ.anm.). Jeg har store forventninger. Seriegull og Europa. Og at tribunelivet holder samme niv\u00e5 som i fjor. Mye folk p\u00e5 \u00d8vre \u00d8st, og generelt. Fortsett \u00e5 kom p\u00e5 Lerkendal, kke se fotball p\u00e5 tv!", "Siden Hildegunn Lien L\u00f8vland er vokst opp p\u00e5 Storsteinnes i Balsfjord, bare ni mil s\u00f8r for Troms\u00f8, skulle man tro hun er en konvertitt. Men det er hun ikke.", "- Pappa, som ogs\u00e5 er nordlending, ble Rosenborg-tilhenger i 1961. Selv ble jeg interessert da jeg var ti \u00e5r og s\u00e5 kamper p\u00e5 tv sammen med ham. I 2012 flyttet jeg til Trondheim, ens \u00e6rend for Rosenborg. Jeg hadde ingenting klart her. Det er ulikt meg, som liker \u00e5 ha ting p\u00e5 stell. Men sjansen b\u00f8d seg. Noen venner flyttet hit, og da pr\u00f8vde jeg lykken. Eter tre uker fikk jeg jobb som l\u00f8nnsmedarbeider hos I. K. Lykke.", "- Jeg har v\u00e6rt Kjernen-medlem av og p\u00e5 siden jeg var 14 \u00e5r gammel. Da var jeg p\u00e5 kamp i Troms\u00f8. Jeg var p\u00e5 Lerkendal f\u00f8rste gang da jeg var 12. Jeg tvang foreldrene mine til \u00e5 kj\u00f8re innom p\u00e5 ferie, p\u00e5 vei til Vestlandet. Det var ikke kamp, men jeg fikk sett stadion!", "Med bachelor i \u00f8konomi og administrasjon, og en jobb som krever et petimeters ryddighet kan man saktens sp\u00f8rre seg. Hva er det som f\u00e5r et kontrollert voksent menneske til \u00e5 kle seg opp og kaste hemningene p\u00e5 kamp?", "- Det er bare veldig artig og sosialt. Den felles interessen for Rosenborg er en sterk sosial drivkraft. Og stemningen p\u00e5 \u00d8vre \u00d8st, den m\u00e5 bare oppleves. Man m\u00e5 bare bli med p\u00e5 galskapen.", "- Er det noe alle har i seg, dette? \u00c5 kunne hive fra seg hemningene p\u00e5 kamp?", "- Det har jeg ikke tenkt s\u00e5 mye p\u00e5, men det kan jo v\u00e6re. Det kommer vel an p\u00e5 personen.", "Lien L\u00f8vland er samboer med tursjefen i Kjernen. Da f\u00f8lger det en del reising med.", "- I fjor var jeg p\u00e5 tredve kamper totalt. Roma i 2015 var vel den artigste borteturen s\u00e5 langt. Og \u00c5lesund bruker \u00e5 v\u00e6re artig, for da legger vi opp til overnatting og f\u00e5r en fest.", "- Hvorfor overnatting i \u00c5lesund?", "- Det er ingen som vil overnatte i Molde!", "- Lengter du etter tribunelivet utenfor sesongen?", "- B\u00e5de og. Det kan jo bli litt t\u00f8ft av og til, n\u00e5r du har v\u00e6rt p\u00e5 bortetur og f\u00e5r en halv times s\u00f8vn f\u00f8r du skal p\u00e5 jobb. Det kan v\u00e6re godt med ferie. Men n\u00e5. N\u00e5 er jeg klar igjen!", "Lurer du p\u00e5 hva det er Kjernen synger om? Her er fem videoer med teksthjelp. Til slutt kan du stemme p\u00e5 hvilken du liker best."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "7c121fd13dd1ecd258197d413d9d1de4e928af5b055aecf4c62ebcaae54b5d9b"}, {"field": "createtime", "value": "2017-03-25T12:25:05.000Z"}, {"field": "description", "value": "Neste helg er forestillingen i gang p\u00e5 Lerkendal. Med Kjernen fikk Rosenborgs hjemmebane lyd ogs\u00e5."}, {"field": "dominantimage", "value": "http://www.adressa.no/pluss/magasin/article14490032.ece/pnb0h6/ALTERNATES/w980-default/KjernenNETT.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/615afa068a6a7e026af600ce9a558c2f72c0b05d.jpg?596de440"}, {"field": "dominantthumbnaildimensions", "value": "300x169"}, {"field": "heading", "value": ["Fra stillhetens hav til kjernekraftverk -adressa.no", "Soningsforhold", "Den hvite veggen", "Rollespill", "Brexit", "Kallekallekallekalle", "Utmattende", "S\u00f8ker lidelse", "Lokalpatriot", "Seremonilederen", "L\u00f8nn for strevet", "\u00abMen hva i alle dager synger de, egentlig?\u00bb"]}, {"field": "id", "value": "615afa068a6a7e026af600ce9a558c2f72c0b05d"}, {"field": "keyword", "value": ["Rosenborg", "fotball", "Kjernen", "Lerkendal", "Trondheim"]}, {"field": "keywords", "value": "Rosenborg,fotball,Kjernen,Lerkendal,Trondheim"}, {"field": "kw-category", "value": ["pluss", "magasin"]}, {"field": "kw-classification", "value": "sports"}, {"field": "kw-concept", "value": ["nitti minutter", "s\u00f8ker lidelse", "hvite vegg", "st\u00f8tte laget", "tribune", "spill", "kamp", "flyttet hit"]}, {"field": "kw-entity", "value": ["die gelbe wand", "lerkendal", "klanen", "vestlandet", "liverpools", "\u00f8vre \u00f8st", "briskeby", "jo erik \u00f8verby", "brann", "tryggvason", "bajazzo", "europa league", "klokkesvingen", "taliban", "nordens", "h\u00e6kse", "fragleberget", "lurer", "rosenborg", "by\u00e5sen", "curva sud", "v\u00e5lerenga", "dortmunds", "start", "kjernen", "nordvestlandet", "ullev\u00e5l", "dahls og nidarosdomen", "the kop", "storsteinnes", "i. k. lykke", "kallekallekallekallekallekalle", "champions league", "v\u00e5lerenga og klanen"]}, {"field": "kw-location", "value": ["lundamo", "england", "roma", "valencia", "balsfjord", "tr\u00f8ndelag", "trondheim", "norge", "troms\u00f8", "lillestr\u00f8m", "s\u00f8r-tr\u00f8ndelag", "\u00e5lesund", "k\u00f8benhavn", "sogndal", "h\u00f8ylandet", "sarpsborg"]}, {"field": "kw-pageclass", "value": "article"}, {"field": "kw-person", "value": ["bj\u00f8rn lyngen", "hate molde", "tore reginiussen", "ole dalen", "nicklas bendtner", "\u00f8ystein wormdal", "stig inge bj\u00f8rnebye", "torgeir bjarmann", "arve hjelseth", "g\u00f8ran s\u00f8rloth", "espen viken", "hildegunn lien l\u00f8vland", "sverre brandhaug", "odd iversen", "nils arne eggen", "steinar leirvik", "trond sollied", "karl petter l\u00f8ken", "tom lund"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14490032.ece/pnb0h6/ALTERNATES/w980-default/KjernenNETT.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Fra stillhetens hav til kjernekraftverk"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/03/25/Fra-stillhetens-hav-til-kjernekraftverk-14490053.ece"}, {"field": "pageclass", "value": ["article"]}, {"field": "publishtime", "value": "2017-03-25T12:13:47.000Z"}, {"field": "recs-articleid", "value": "14490053"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-03-25T12:13:47.000Z"}, {"field": "recs-rawtitle", "value": "Fra stillhetens hav til kjernekraftverk -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Neste helg er forestillingen i gang p\u00e5 Lerkendal. Med Kjernen fikk Rosenborgs hjemmebane lyd ogs\u00e5."}, {"field": "thumbnail", "value": "http://content-thumbnail.cxpublic.com/content/thumbnail200x150/615afa068a6a7e026af600ce9a558c2f72c0b05d.jpg?596de440"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-18T10:34:40.000Z"}, {"field": "title", "value": "- Noen tror de kan tillate seg hva som helst med drakten p\u00e5"}, {"field": "url", "value": "http://www.adressa.no/pluss/magasin/2017/03/25/Fra-stillhetens-hav-til-kjernekraftverk-14490053.ece"}, {"field": "urlhash", "value": "615afa068a6a7e026af600ce9a558c2f72c0b05d"}], "score": 0.33735198, "siteId": "9222270286501375973", "id": "615afa068a6a7e026af600ce9a558c2f72c0b05d"}

