{"fields": [{"field": "modifiedtime", "type": "time", "value": "2016-03-12T08:20:55.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["hopprenn", "Hopp-VM veteraner", "Ukeadressa", "Arnold Lund", "Knyken"]}, {"field": "author", "value": ["h\u00e5vard haugseth jensen", "kim nyg\u00e5rd", "\u00e5ge winge"]}, {"field": "body", "value": ["Et godt skihopp sitter i hodet, sier Arnold Lund. Syttifire\u00e5ringen trekker p\u00e5 seg hoppdrakten, g\u00e5r ut av garderoben og l\u00f8per noen f\u00e5 meter ute p\u00e5 sletta. Noen kneb\u00f8y. Noen sm\u00e5 hopp. Han ser opp mot toppen av trettimetersbakken og sier det mentale skiftet skjedde p\u00e5 midten av nittitallet, da spurte han seg selv om hvorfor han ikke kunne bli verdens beste i sin klasse.", "- Du kan sl\u00e5 b\u00e5de den ene og den andre hvis du overbeviser deg selv om at det er mulig. Det sitter i hodet. Du m\u00e5 tenke positivt og angripe som om du er best i verden! Etterp\u00e5 hoppet jeg fem meter lengre med \u00e9n gang.", "Sitt f\u00f8rste VM-gull tok Arnold i amerikanske Steamboat Spring. 1996. Han hoppet bakken ned og satte et perfekt nedslag.", "Siden har det blitt syv VM-gull. Ni s\u00f8lv. Fire bronse. I tillegg til noen medaljer i kombinert. Og et utall fjerdeplasser, ler Arnold.", "- I mange \u00e5r ble jeg kalt \u00abfyran\u00bb av svenskene. N\u00e5 kaller de meg for \u00abmedalj\u00f8ren\u00bb.", "Arnold har deltatt i de fleste verdensmesterskap for veteranhoppere siden 1992. Hoppingen har brakt ham verden rundt, sier han. To ganger i Russland. To ganger Polen. To-tre ganger i Slovenia. Tsjekkia. Estland. Flere ganger i Finland og Sverige. Tyskland. \u00d8sterrike. Sveits.", "Men det artigste VM, sier han, var i Russland 1998. Det var bra kona var med, sier han, hvis ikke ville han ikke blitt trodd. I byen Lysva, noen mil \u00f8st for Perm, kom 15 000 mennesker for \u00e5 se p\u00e5 rennene, og hopperne ble transportert i en kortesje hvor politibiler med bl\u00e5lys s\u00f8rget for at b\u00e5de bil- og togtrafikk stanset for \u00e5 slippe veteranene fram. Det var bare flytrafikken som ikke stanset for oss, ler Arnold.", "Arnold begynte \u00e5 hoppe p\u00e5 ski da han var fem, s\u00e5 fort det la seg litt rim p\u00e5 jordene hjemme i Viggja brukte han pl\u00f8yekantene som hopp for de korte \u00abgranpinnene\u00bb som faren hans hadde laget.", "- Jeg l\u00e6rte tidlig at jeg skulle hoppe med stil, ikke kr\u00f8ke, men legge meg framp\u00e5 skia, og det hendte jeg kom ned p\u00e5 brystkassa med \u00f8delagte ski. Til slutt m\u00e5tte faren min sage av sine egne r\u00f8dmalte bj\u00f8rkeski for at de skulle passe meg.", "Arnold var sju da han fikk sine f\u00f8rste hoppski. Han hadde talent og vant noen skolerenn, men Nils Arne Eggen, fotballtreneren, var usl\u00e5elig, sier Arnold, og Harald Bye fra Skaun var toer, mens f\u00f8rti-femti andre ungene sloss om tredjeplassen.", "P\u00e5 femtitallet var det bare hopp, sier Arnold, det var ikke noe langrenn for unger den gangen, og alpint eksisterte nesten ikke. Det var hopping og hopping og hopping.", "Arnold hadde bare ett par ski, hoppskiene, og de brukte han ogs\u00e5 til p\u00e5sketurene p\u00e5 Hemnkj\u00f8len. I bare badebuksa kj\u00f8rte han ned fra Omnsfjellet med en kompis st\u00e5ende bakp\u00e5 skiene.", "S\u00e5nn holdt Arnold p\u00e5 til han var fjorten, da han ble tatt av en vindf\u00f8yk og kom ned p\u00e5 ryggen under trening i Bratta, en bakke bortenfor stasjonen p\u00e5 Orkanger.", "- Jeg knakk begge skia og l\u00e5 der bevisstl\u00f8s med alle eiendelene str\u00f8dd utover bakken. Jeg var borte et kvarters tid og etter det hoppet ble det mindre hopping.", "D\u00e5rlige vintre, sier han. Gymnaset, sier han. Hadde ikke hoppski, sier han. Arnold dro til sj\u00f8s.", "Lenge trodde han det skulle bli med de 37 meterne som var hans personlige rekord, men n\u00e6rmest p\u00e5 impuls, mens han jobbet som l\u00e6rer i Kolvereid, kj\u00f8pte han et par hoppski av hopplegenden Toralf Engan p\u00e5 sportsbutikken Axel Bruun i Trondheim.", "Arnold ble med p\u00e5 bedriftshoppinga som ble startet p\u00e5 sekstitallet av den n\u00e5 avd\u00f8de Rolv Elvenes. Elvenes, som var en ildsjel i hoppmilj\u00f8et, har mye av \u00e6ren for at mange veteranhoppere fortsatt holder p\u00e5, sier Arnold. Selv var Elvenes en litt skummel hopper, og flere hoppdommere snudde seg bort i skrekk da Elvenes n\u00e5dde hoppkanten.", "Joda, sier Arnold, hopp er jo en litt t\u00f8ff sport. Jada, sier han, det har da v\u00e6rt noen sm\u00e5skader.", "Arnold har brukket begge leggene i hoppbakken, og begge hendene, og et brudd i ryggen, og de fleste ribbeina har nok g\u00e5tt. Men verste var vel det l\u00e5rbeinsbruddet under et bedriftsrenn i G\u00e5sbakken.", "Arnold traff ei isrenne nede p\u00e5 sletta, og da han skulle stanse forsvant begge skiene under ham og han sklei p\u00e5 siden til han traff en telefonstolpe nede ved veien. Kn\u00e6rne var langt forbi \u00f8rene, husker han, og det smalt som et gev\u00e6rskudd idet l\u00e5rbeinet ble smadret.", "Det var ingen ambulanser i n\u00e6rheten, s\u00e5 de andre hopperne tilkalte drosjesj\u00e5f\u00f8r Torleif Engan, s\u00f8skenbarnet til Toralf, storhopperen, og p\u00e5 vei til sjukehuset kj\u00f8rte Torleif hjemom for \u00e5 hente fire Paralgin Forte til Arnold. N\u00e5r Arnold tenker seg om, kan han fortsatt kjenne p\u00e5 de intense smertene under den to timer lange bilturen p\u00e5 gjennomslagsf\u00f8re fra H\u00f8londa og inn til byen. Men da oversykepleieren ville klippe av ham hoppdressen, bl\u00e5nektet Arnold, og hoppdressen ble vrengt av kroppen hans til noen h\u00f8ye vr\u00e6l.", "- Et stort flak av l\u00e5rbeinet hadde skj\u00e6rt seg inn i l\u00e5ret og var bare millimeter fra hovedpuls\u00e5ra. N\u00e6rmere Sankt Peter kommer du ikke uten \u00e5 hilse p\u00e5 ham personlig, forklarte legen. Det var forresten i den samme bakken jeg gikk rundt og br\u00f8t anklene noen \u00e5r senere.", "- Men ellers har det g\u00e5tt fint?", "- Jada, men jeg hadde et litt skummelt fall i femtimeteren i Folldal ogs\u00e5, det er ikke s\u00e5 lenge siden. Jeg ble sl\u00e5tt bakover i overgangen og ryggen traff en iskul. Jeg ble liggende p\u00e5 sletta og Inge Skj\u00e6rvold, en kompis fra Melhus, hoppet umiddelbart etter for \u00e5 sjekke hvordan det gikk med meg. Inge traff den samme iskulen og ble liggende ur\u00f8rlig noen meter bortenfor meg, men jeg kr\u00f8p meg bort til ham og fikk banket luft i kroppen hans.", "Der nede p\u00e5 sletta foreslo Arnold at de skulle selge hoppskia, og i stedet kj\u00f8pe seg rullator. \u00abIkke farsken\u00bb, svarte Inge etter \u00e5 ha f\u00e5tt tilbake pusten.", "- Kan du beskrive det perfekte skihopp?", "- Du m\u00e5 kun tenke p\u00e5 det du skal gj\u00f8re p\u00e5 hoppet, det er der alt skjer. I mange \u00e5r har jeg v\u00e6rt en halvmeter eller en meter for sein p\u00e5 hoppkanten, av den enkle grunn at jeg er nesten blind p\u00e5 et \u00f8ye. Jeg skal egentlig ikke kunne hoppe p\u00e5 ski, sier dem, jeg har jo ingen avstandsbed\u00f8mmelse. Jeg ser ikke hoppkanten.", "Det hender de andre hopperne legger ei r\u00f8d lue p\u00e5 hoppkanten for \u00e5 gj\u00f8re det litt enklere for Arnold, men det er jo ikke alltid han ser lua engang, sier han. Men etter at han ble eldre, har han begynt \u00e5 gi litt blanke.", "P\u00e5 H\u00f8ylandet, da han br\u00f8yt av foten den andre gangen, hadde Arnold et j\u00e6kla bra hopp i f\u00f8rste omgang, og da han ville hoppe bakken ned i den andre, glemte han seg og l\u00f8fta h\u00e6lene p\u00e5 hoppet. Du m\u00e5 aldri hoppe med t\u00e6rne, forklarer han, da f\u00e5r du lett en rotasjon som gj\u00f8r at du g\u00e5r rundt og kan havne p\u00e5 hauet.", "- Du skal sitte p\u00e5 hel fot, holde overkroppen helt i ro og se p\u00e5 hoppkanten - hvis du ser den, da - og skyve til med hele foten p\u00e5 hoppet. Da kommer skia opp av seg selv, du m\u00e5 stole p\u00e5 at de kommer, og da f\u00e5r du et perfekt hopp om du kommer deg over skiene. Da kjennes det som en evighet, du f\u00e5r s\u00e5 god tid at du kan tenke deg om f\u00f8r du setter nedslag.", "Kicket, sier Arnold. Spenningen. Og et flott skihopp er jo s\u00e5 vakkert \u00e5 se p\u00e5. Han hopper med klassisk stil. Skiene samlet.", "Hendene langs siden. Ingen moderne V-stil. Arnold er en god gammeldags stilhopper, men svakheten er at han bruker f\u00f8ttene for lite. Han er for snill p\u00e5 hoppet.", "Derfor har han trent litt styrke i treningsstudio f\u00f8r dette mesterskapet. Han har ogs\u00e5 700 kilometer p\u00e5 ski i lysl\u00f8ypa. Skif\u00f8lelse, sier han. Balanse. I tillegg har han noen hopp i sommer. Og noen f\u00e5 i vinter.", "Det er det gode milj\u00f8et blant veteranene som er den viktigste grunnen til at han fortsatt holder p\u00e5 med dette. Svensker, finner, russere, tyskere, amerikanere.", "Men etter NM i Knyken for tre \u00e5r siden ga han bort seks hoppdresser og noen skipar. Han bestemte seg for \u00e5 legge opp, men hadde et par ski p\u00e5 luringa. Og da Knyken ble \u00e5rets VM-arena, m\u00e5tte han bare bli med et \u00e5r til.", "Og innerst inne har han fortsatt en dr\u00f8m om \u00e5 sl\u00e5 sin personlige rekord p\u00e5 54 meter. Men ikke i dag.", "I dag er det 30-metersbakken som gjelder.", "Arnold g\u00e5r opp trappa. Forbi dommert\u00e5rnet. Forbi hoppet. Opp til det lille plat\u00e5et p\u00e5 toppen av bakken hvor den ene veteranen etter den andre lirker seg ut p\u00e5 bommen.", "\u00abNummer 88, Arnold Lund, sitter klar\u00bb, sier speakeren.", "Arnold blunker med \u00f8ynene, skibrillene har han glemt nede p\u00e5 sletta. Han fester blikket mot hoppet, skyver fra.", "Men denne gangen ligger det ingen r\u00f8d lue p\u00e5 hoppkanten og Arnold blir litt sen i satsen.", "21 meter i f\u00f8rste omgang. 22 i den andre.", "Nede p\u00e5 sletta rister Arnold p\u00e5 hodet. Han l\u00e5ser seg n\u00e5r han f\u00e5r et startnummer p\u00e5 brystet, sier han. Han sier det er helt motsatt med kompisen Svein.", "Svein vinner gull i sin klasse.", "P\u00e5 Arnold blir det ingen VM-medalje.", "Denne gangen."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "0fcf8f89334015d5e4775446c42028997d936d3e4ffeb5f6c25056ef138ba5de"}, {"field": "createtime", "value": "2017-05-01T03:16:21.000Z"}, {"field": "description", "value": "Olav Jarle Spj\u00f8tvoll hoppet seg til en 2.plass i Knyken forrige uke. Han er en av de 150 hopperne som kjempet om medaljer i verdensmesterskapet for veteraner."}, {"field": "dominantimage", "value": "http://www.adressa.no/pluss/magasin/article12267763.ece/sm2yvh/ALTERNATES/w980-default/Hoppportrett005.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/cb522cae02b8016e63924d2dc28917766ebc1a36.jpg?5906a885"}, {"field": "dominantthumbnaildimensions", "value": "300x169"}, {"field": "heading", "value": ["Stilhopperen -adressa.no", "Startet da han var fem", "P\u00e5 ryggen i Bratta", "Like f\u00f8r Sankt Peter", "Nektet rullator", "Alltid hel fot", "N\u00e5 gjelder det"]}, {"field": "id", "value": "cb522cae02b8016e63924d2dc28917766ebc1a36"}, {"field": "keyword", "value": ["hopprenn", "Hopp-VM veteraner", "Ukeadressa", "Arnold Lund", "Knyken"]}, {"field": "keywords", "value": "hopprenn,Hopp-VM veteraner,Ukeadressa,Arnold Lund,Knyken"}, {"field": "kw-category", "value": ["pluss", "magasin"]}, {"field": "kw-classification", "value": "sports"}, {"field": "kw-concept", "value": ["ski", "hoppe bakken", "r\u00f8d lue", "par ski", "hopp", "hel fot", "personlige rekord"]}, {"field": "kw-entity", "value": ["knyken", "steamboat spring", "h\u00f8londa", "svein", "omnsfjellet", "orkanger", "finland og sverige", "v-stil", "viggja", "russland 1998", "hemnkj\u00f8len", "g\u00e5sbakken", "bratta"]}, {"field": "kw-location", "value": ["melhus", "slovenia", "perm", "skaun", "sankt peter", "polen", "trondheim", "lysva", "h\u00f8ylandet", "kolvereid", "folldal"]}, {"field": "kw-pageclass", "value": "article"}, {"field": "kw-person", "value": ["paralgin forte", "arnold lund", "torleif engan", "axel bruun", "olav jarle spj\u00f8tvoll", "toralf engan", "nils arne eggen", "harald bye", "rolv elvenes", "inge skj\u00e6rvold"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article12267763.ece/sm2yvh/ALTERNATES/w980-default/Hoppportrett005.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Stilhopperen"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/03/11/Stilhopperen-12267780.ece"}, {"field": "pageclass", "value": ["article"]}, {"field": "publishtime", "value": "2016-03-11T19:02:09.000Z"}, {"field": "recs-articleid", "value": "12267780"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-03-11T19:02:09.000Z"}, {"field": "recs-rawtitle", "value": "Stilhopperen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Olav Jarle Spj\u00f8tvoll hoppet seg til en 2.plass i Knyken forrige uke. Han er en av de 150 hopperne som kjempet om medaljer i verdensmesterskapet for veteraner."}, {"field": "thumbnail", "value": "http://content-thumbnail.cxpublic.com/content/thumbnail200x150/cb522cae02b8016e63924d2dc28917766ebc1a36.jpg?5906a885"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-05-01T03:16:21.000Z"}, {"field": "title", "value": "De slutter aldri \u00e5 hoppe p\u00e5 ski"}, {"field": "url", "value": "http://www.adressa.no/pluss/magasin/2016/03/11/Stilhopperen-12267780.ece"}, {"field": "urlhash", "value": "cb522cae02b8016e63924d2dc28917766ebc1a36"}], "score": 0.57190543, "siteId": "9222270286501375973", "id": "cb522cae02b8016e63924d2dc28917766ebc1a36"}

