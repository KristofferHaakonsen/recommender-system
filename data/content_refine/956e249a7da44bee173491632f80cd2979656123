{"fields": [{"field": "modifiedtime", "type": "time", "value": "2017-05-14T09:02:26.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Utenriks", "USA", "Donald Trump"]}, {"field": "author", "value": ["jesper thobo-carlsen", "adresseavisen/politiken"]}, {"field": "body", "value": ["Saken oppdateres.", "Amerikanske presidenter liker gjerne \u00e5 sole seg i glansen av sine forgjengere. Hvem de velger kan si noe om hva de gjerne vil oppn\u00e5, og mye om hvordan de gjerne vil bli ansett.", "Bill Clinton likte godt \u00e5 fortelle om sitt barndomsm\u00f8te med John F. Kennedy. Mange republikanere p\u00e5kaller seg gjerne og ofte Ronald Reagans \u00e5nd. Donald Trump er spesielt glad i USAs sjuende president, Andrew Jackson, stamfaren til nasjonalistisk populisme i USA.", "Det p\u00e5g\u00e5r et politisk spill om symboler, og da Trump flyttet inn i Det ovale kontor i januar ble det flyttet rundt p\u00e5 dem. Forgjengeren hans Barack Obama, som ogs\u00e5 var bevisst symbolenes spill, hadde fjernet en byste av den egenr\u00e5dige konservative britiske statsministeren Winston Churchill. Trump hentet inn en ny. Likevel var det et maleri av Andrew Jackson, med det vilt b\u00f8lgende h\u00e5ret, som fikk hedersplassen bak skrivebordet hvor det konstant blir plukket opp av kameraene.", "Det er ingen tilfeldighet. Faktisk har Trump lenge presentert seg som en slags moderne Andrew Jackson. Da finansdepartementet under Barack Obama i 2016 besluttet \u00e5 fjerne Andrew Jackson fra 20-dollarsedlene til fordel for antislaveri-ikonet Harriet Tubman, protesterte kandidat Trump. Da han ble valgt i november samme \u00e5r, kalte hans n\u00e6re allierte Rudy Giuliani det simpelthen for \u00abAndrew Jacksons seier\u00bb.", "- Dette er folket som beseirer etablissementet, sa han.", "Til magasinet The Hollywood Reporter forklarte Donald Trumps r\u00e5dgiver Steve Bannon at Trump st\u00e5r i spissen for en \u00abny politisk bevegelse\u00bb, inspirert av \u00abJacksons populisme\u00bb.", "I mars sto Donald Trump if\u00f8lge avisen The Washington Post med et planleggingsdilemma som illustrerer splittelsen i teamet hans. Hans mer moderate r\u00e5dgivere ville ha ham til \u00e5 dra p\u00e5 teater p\u00e5 Broadway i New York med den kanadiske statsministeren Justin Trudeau. Steve Bannon \u00f8nsket at han i stedet dro til Tennessee og la en krans p\u00e5 Andrew Jacksons grav i anledning 250-\u00e5rsdagen for f\u00f8dselen hans. Trump valgte det siste.", "I forrige uke slo Donald Trump et nytt slag for Andrew Jackson. I et intervju med radiokanalen P.O.T.U.S. sa Donald Trump at hvis Jackson bare hadde levd lenger, han d\u00f8de i 1845, ville han simpelthen ha forhindret den amerikanske borgerkrigen som br\u00f8t ut i 1861 og varte til 1865.", "- Jeg mener, hvis Andrew Jackson hadde levd litt senere, ville vi ikke hatt borgerkrigen. Han var en meget seig person, men han hadde et stort hjerte. Han var virkelig oppr\u00f8rt over hva han s\u00e5 utvikle seg, sa Donald Trump.", "Presidenten har selv tidligere fortalt at han ikke leser s\u00e6rlig mye, men han har likevel en tilb\u00f8yelighet til \u00e5 legge ut - upresist - om historiske begivenheter. Det skjedde nylig da han etter en samtale med Kinas president bel\u00e6rte en journalist om at Korea har v\u00e6rt en del av Kina.", "Historikeren Amy Greenberg fra Penn State University sier til tv-stasjonen CNN at ingenting tyder p\u00e5 at Andrew Jackson s\u00e5 borgerkrigen komme. Hvis han hadde levd, ville han uten tvil ha forsvart utvidelsen av slaveriet, sier kollegaen hennes David Reynolds. Nordstatenes seier satte en stopper for slaveriet.", "Det er \u00e5penlyst at Trumps beskrivelse av Jackson som en t\u00f8ff \u00abdeal-maker\u00bb med et \u00abstort hjerte\u00bb passer hans eget selvbilde. Samtidig finnes det ogs\u00e5 en rekke sl\u00e5ende likheter mellom de to. B\u00e5de ting Trump gjerne fremhever, og ting han ikke snakker om. Det samme gjelder forskjellene.", "Andrew Jackson var en stor slaveeier, og var som Donald Trump rik og ber\u00f8mt da han i 1824 stilte som presidentkandidat. I likhet med Trump presenterte han seg likevel som en mann av folket. Han blandet forretninger og offentlige verv. Som general fordrev han indianere fra landene deres p\u00e5 brutalt vis og tjente samtidig penger p\u00e5 jorden. Han var hissig og \u00e6rekj\u00e6r, og ryktes \u00e5 ha deltatt i dusinvis av dueller. Han skal ha drept en mann som kalte ham en \u00abverdil\u00f8s slyngel\u00bb.", "I et tett valg i 1824 tapte Andrew Jackson. John Quincy Adams ble valgt av Representantenes hus som president. Jackson raste om valgsvindel og krevde \u00e5 bli tilkjent presidentposten siden han hadde f\u00e5tt flest stemmer, skriver Steve Inskeep, forfatteren bak boka \u00abJacksonland\u00bb.", "Frem mot neste valg skapte Jackson en politisk bevegelse som tok sikte p\u00e5 \u00e5 revolusjonere det politiske systemet. Han angrep Adams\u2019 legitimitet, tordnet mot den \u00abpolitiske eliten\u00bb og fikk utvidet stemmeretten betydelig til \u00e5 omfatte alle hvite menn. Det var skapelsen av det moderne demokratiske partiet.", "I 1828 vant han - i motsetning til Trump - med et valgskred, som han definerte som \u00aben seier for folket\u00bb. Som president skiftet Andrew Jackson ut den sittende eliten med en ny, best\u00e5ende av politikere fra New York og forretningsfolk fra Pennsylvania alliert med slaveeiere fra s\u00f8r, skriver Steve Inskeep. Det er if\u00f8lge forfatteren noe \u00abjacksoniansk\u00bb over Donald Trumps l\u00f8fte om \u00e5 \u00abdrenere sumpen\u00bb i Washington for s\u00e5 \u00e5 fylle den opp igjen med rike venner, lojale st\u00f8ttespillere og familiemedlemmer.", "Historikeren og forfatteren Hans Olav Lahlum beskriver Andrew Jackson som en sv\u00e6rt autoritativ leder i sitt mammutverk om de amerikanske presidentene fra George Washington til George W. Bush (2008). \u00abI historien om de amerikanske indianernes lidelser st\u00e5r navnet til Andrew Jackson skrevet med blodr\u00f8d skrift. Han kan alt avhengig av utgangspunktet fremstilles som en av de mest suksessrike presidentene, og som en av de mest hensynsl\u00f8se maktmenneskene og massemorderne blant dem\u00bb.", "N\u00e5 henger han i forgylt ramme p\u00e5 Donald Trumps kontor.", "ukeadressa@adresseavisen.no"]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "42ad520920be2732ea4f1ebb60cd8ba7717048f97326d64567eecc4ba1c71850"}, {"field": "createtime", "value": "2017-05-14T08:01:32.000Z"}, {"field": "description", "value": "Donald Trump dyrker sin forgjenger Andrew Jackson som en antielitistisk foregangsmann som han gjerne vil sammenlignes med, men snubler - igjen - i historien."}, {"field": "dominantimage", "value": "http://www.adressa.no/pluss/magasin/article14719797.ece/c1quu5/ALTERNATES/w980-default/tbc2235c"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/956e249a7da44bee173491632f80cd2979656123.jpg?598e9f1d"}, {"field": "dominantthumbnaildimensions", "value": "300x169"}, {"field": "heading", "value": ["En hissig, styrtrik slaveeier -adressa.no", "Historikere rister p\u00e5 hodet", "En ny \u00abelite\u00bb"]}, {"field": "id", "value": "956e249a7da44bee173491632f80cd2979656123"}, {"field": "keyword", "value": ["Ukeadressa", "Utenriks", "USA", "Donald Trump"]}, {"field": "keywords", "value": "Ukeadressa,Utenriks,USA,Donald Trump"}, {"field": "kw-category", "value": ["pluss", "magasin"]}, {"field": "kw-classification", "value": "law-government-and-politics"}, {"field": "kw-concept", "value": ["valg", "styrtrik slaveeier", "amerikanske presidenter", "politisk bevegelse", "politisk", "stort hjerte", "president"]}, {"field": "kw-entity", "value": ["representantenes", "korea", "p.o.t.u.s.", "the washington post", "hans olav lahlum", "penn state university", "jacksonland", "the hollywood reporter"]}, {"field": "kw-location", "value": ["pennsylvania", "kina", "broadway", "washington", "tennessee", "new york"]}, {"field": "kw-pageclass", "value": "article"}, {"field": "kw-person", "value": ["andrew jackson", "rudy giuliani", "ronald reagans", "amy greenberg", "george w. bush", "barack obama", "harriet tubman", "john f. kennedy", "george washington", "david reynolds", "justin trudeau", "bill clinton", "steve inskeep", "john quincy adams", "winston churchill", "donald trump", "steve bannon"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14719797.ece/c1quu5/ALTERNATES/w980-default/tbc2235c"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Trumps forbilde: En hissig, styrtrik slaveeier"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/05/14/Trumps-forbilde-En-hissig-styrtrik-slaveeier-14719799.ece"}, {"field": "pageclass", "value": ["article"]}, {"field": "publishtime", "value": "2017-05-14T08:57:04.000Z"}, {"field": "recs-articleid", "value": "14719799"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-05-14T08:57:04.000Z"}, {"field": "recs-rawtitle", "value": "Trumps forbilde: En hissig, styrtrik slaveeier -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Donald Trump dyrker sin forgjenger Andrew Jackson som en antielitistisk foregangsmann som han gjerne vil sammenlignes med, men snubler - igjen - i historien."}, {"field": "thumbnail", "value": "http://content-thumbnail.cxpublic.com/content/thumbnail200x150/956e249a7da44bee173491632f80cd2979656123.jpg?598e9f1d"}, {"field": "thumbnailfullheightdimensions", "value": "200x1597"}, {"field": "timestamp", "value": "2017-08-12T06:24:29.000Z"}, {"field": "title", "value": "Trumps forbilde: En hissig, styrtrik slaveeier"}, {"field": "url", "value": "http://www.adressa.no/pluss/magasin/2017/05/14/Trumps-forbilde-En-hissig-styrtrik-slaveeier-14719799.ece"}, {"field": "urlhash", "value": "956e249a7da44bee173491632f80cd2979656123"}], "score": 0.9369429, "siteId": "9222270286501375973", "id": "956e249a7da44bee173491632f80cd2979656123"}

