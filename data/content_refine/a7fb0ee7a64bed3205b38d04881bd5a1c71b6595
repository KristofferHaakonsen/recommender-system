{"fields": [{"field": "modifiedtime", "type": "time", "value": "2012-04-24T09:12:56.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "DEN SOM HAR deltatt i bisettelse eller gravferd i det siste, kan ha lagt merke til et og annet nytt element i handlingen. Kanskje oppleves det til og med som om handlingen har f\u00e5tt en ny profil. Siden f\u00f8rst i mars i \u00e5r har det i Den norske kirke v\u00e6rt \u00e5pnet for \u00e5 forrette gravferd etter en ny fors\u00f8ksordning. I flere sokn i Trondheim har en allerede begynt \u00e5 gj\u00f8re bruk av denne muligheten. En gruppe prester i Tr\u00f8ndelag har st\u00e5tt sentralt i prosessen fram mot den ordningen for gravferd som n\u00e5 foreligger.", "Er begravelsen en personlig sorghandling, eller er den en gudstjeneste? Hvordan skal vi forholde oss til at en av v\u00e5re n\u00e6rmeste er d\u00f8d, og til v\u00e5r avskjed med vedkommende?", "Dette er helt sentrale sp\u00f8rsm\u00e5l i utformingen av enhver gravferd. Gjennom tidene har en lagt ulik vekt p\u00e5 disse elementene, selv om handlingen hos oss i lange tider har skjedd innenfor en kristen tradisjon. N\u00e5 vurderer en igjen hvor tyngdepunktet skal ligge. I en bisettelse eller en gravferd er det n\u00e6re forholdet til den avd\u00f8de helt sentralt. F\u00f8lelser og tanker knyttet til avskjeden, og egne f\u00f8lelser og tanker omkring tidligere erfaringer med d\u00f8den st\u00e5r i sentrum. Handlingen r\u00f8rer i det hele tatt ved v\u00e5r opplevelse av d\u00f8den som hendelse. Kanskje er dette i dag viktigere for mange enn at gravferden er en gudstjeneste.", "Den ordningen vi til n\u00e5 har brukt, ble tatt i bruk i 1977. Siden da har vi hatt en markant utvikling i v\u00e5rt syn p\u00e5 d\u00f8den. I dag er det en langt st\u00f8rre vilje til \u00e5 m\u00f8te d\u00f8den \u00e5pent og forholde seg aktivt til den. Det kommer ikke minst til uttrykk gjennom \u00e5penheten omkring d\u00f8den og sorgprosessen p\u00e5 sykehusene og sykehjemmene v\u00e5re, men det preger ogs\u00e5 den alminnelige offentlige samtale. Ogs\u00e5 innen kirken har mye skjedd de siste 25 \u00e5rene. Bl.a. har tankene om hva en gudstjeneste er utviklet seg veldig, ikke minst gjennom m\u00f8tet med andre kirkelige tradisjoner enn v\u00e5re egne. I tilknytning til store katastrofer og kriser er det n\u00e5 naturlig \u00e5 ha en samling i en kirke raskt etter det som har skjedd, slik vi blant annet s\u00e5 det etter togulykken i \u00d8sterdalen i fjor.", "Alt dette har f\u00f8rt til fornyet refleksjon omkring den vanlige gravferden. Det som framsto som en tidsmessig gravferdsordning i 1977, har de siste \u00e5rene mer og mer v\u00e6rt opplevd som d\u00e5rlig tilpasset behovet. Det som har manglet er s\u00e6rlig formuleringer som mer direkte handler om \u00e5 ta avskjed med den avd\u00f8de, og det har v\u00e6rt behov for en fornyelse n\u00e5r det gjelder hele perspektivet p\u00e5 liv og d\u00f8d. Takknemlighet overfor det en har f\u00e5tt gjennom livet har n\u00e6rmest v\u00e6rt frav\u00e6rende, s\u00e5 vel som gleden over de gode fellesskap med medmennesker. Mange prester har f\u00f8lt at bibeltekstene ble veldig preget av et dogmatisk \u00abskjema\u00bb som ikke ga rom for en bred nok livstolkning, der livet som Guds gave og budskapet om Guds n\u00e5de f\u00e5r g\u00e5 h\u00e5nd i h\u00e5nd og hvor tekstene kan bidra til \u00e5 forl\u00f8se sorgen og avskjeden. Alt i alt kan vi si at det har v\u00e6rt et savn at ordningen i s\u00e5 liten grad har bidratt til opplevelsen av de allmenne menneskelige erfaringene om livet, om dets storhet og s\u00e5rbarhet, om opplevelsen av fellesskap og n\u00e6rhet, om atskillelse, tap og sorg.", "Arbeidet med en ny ordning som skulle b\u00f8te p\u00e5 dette har p\u00e5g\u00e5tt i flere \u00e5r. Et prosjekt som har involvert henimot 60 prester fra store deler av landet har arbeidet spesielt med gravferdshandlingen. Resultatet av dette arbeidet, som ogs\u00e5 prester i v\u00e5rt bisped\u00f8mme har deltatt i, st\u00e5r sentralt i det nye forslaget, som Nidaros biskop har oppfordret soknene i bisped\u00f8mmet om \u00e5 ta i bruk som fors\u00f8k. Dette er allerede skjedd i Trondheim, og en venter at det vil skje over hele landet ganske raskt.", "HVA BEST\u00c5R S\u00c5 endringene i? Vi m\u00f8ter dem alt fra begynnelsen av. N\u00e5r presten tar ordet etter den f\u00f8rste salmen, blir det n\u00e5 direkte uttrykt at vi skal ta avskjed med NN, f\u00f8lge ham/henne til den siste hvile og overgi han/henne i Guds hender. S\u00e5 f\u00f8lger et kort skriftord og en b\u00f8nn, f\u00f8r minnetalen tar til. De tydeligste endringene kommer senere, enten ved slutten av minnetalen eller etter andakten, der det n\u00e5 er kommet inn et nytt element, en egen overgivelsesb\u00f8nn. I denne nevnes den avd\u00f8des navn, en takker for det Gud har gitt oss gjennom vedkommendes liv, og overlater den d\u00f8de til Gud med ord som: \u00abTa imot ham/henne som en av dine, skapt i ditt bilde og forl\u00f8st i Jesus Kristus.\u00bb N\u00e5r jordp\u00e5kastelsen skal finne sted, blir overgivelsen endelig markert. Der heter det n\u00e5: \u00abLa oss n\u00e5 overgi NN i Guds hender. I Faderens og S\u00f8nnens og Den Hellige \u00c5nds navn.\u00bb S\u00e5 f\u00f8lger jordp\u00e5kastelsen, som ledsages av de samme ordene som f\u00f8r: \u00abAv jord er du kommet, til jord skal du bli, av jorden skal du en gang oppst\u00e5.\u00bb Men deretter f\u00f8yes det n\u00e5 til: \u00abGud bevare din utgang og din inngang fra n\u00e5 av og til evig tid.\u00bb Denne formuleringen ledsages av at korset tegnes over den d\u00f8de. Dermed er det knyttet en forbindelse til d\u00e5pen, hvor det samme ble sagt og gjort.", "Like tydelig er endringen i skriftlesningene. I v\u00e5r gamle ordning ble de innledet med ordene: \u00abLa oss h\u00f8re hva Guds ord vitner om hvor forgjengelig dette liv er, og om d\u00f8den og dommen.\u00bb N\u00e5 heter det: \u00abLa oss h\u00f8re hva Guds ord vitner om livet, d\u00f8den og det kristne h\u00e5p.\u00bb F\u00f8r leste en s\u00e5 en tekst fra hver av fire tekstgrupper som understreket livets flyktighet, m\u00f8tet med Kristus til dom og frelse og troen p\u00e5 oppstandelse og evig liv. Den nye ordningen sorterer ikke lenger skriftavsnittene etter tema, men etter hvor de finnes i Bibelen. N\u00e5 leses det tre tekster, en fra Salmenes bok, en fra brevene i Det nye testamente og en fra evangeliene, slik det ogs\u00e5 gj\u00f8res i h\u00f8ymessen. Blant de mest kjente nye tekstene er Salme 23 (Herren er min hyrde.) og 1. Kor. 13 (S\u00e5 blir de da st\u00e5ende disse tre: Tro, h\u00e5p og kj\u00e6rlighet. Men st\u00f8rst av dem er kj\u00e6rligheten). De forel\u00f8pige reaksjonene fra prester som har tatt i bruk nyordningen, tyder p\u00e5 at de opplever tekstutvalget som mer \u00e5pent og enklere \u00e5 anvende, samtidig som de m\u00e5 forberede utvalget av tekster mer bevisst enn f\u00f8r fra handling til handling. Det siste vil nok de fleste se som en vinning.", "I DEN PRAKTISKE gjennomf\u00f8ringen danner n\u00e5 skriftlesningene innledning til andakten, ikke som f\u00f8r avslutningen av minneordene. Dermed kommer den midterste salmen umiddelbart etter at alle minneord er fullf\u00f8rt. Det gir dem som deltar en bedre mulighet til \u00e5 avslutte den mest personlige delen av handlingen f\u00f8r en g\u00e5r inn i den mer allmenne refleksjonen gjennom skriftsteder og andakt. P\u00e5 dette stedet kan det ogs\u00e5 eventuelt v\u00e6re et instrumentalt eller vokalt musikkinnslag, noe som bedrer muligheten for veksling mellom ord, salmesang og musikk i l\u00f8pet av handlingen.", "Gjennom de endringene som n\u00e5 er foresl\u00e5tt, fastholder kirken at handlingen er en gudstjeneste, men i tr\u00e5d med utviklingen i arbeidet med gudstjenestene er handlingen mer \u00e5pen og har flere valgmuligheter enn f\u00f8r. Dette vil gj\u00f8re det enklere \u00e5 tilpasse den til ulike situasjoner. Den viktigste endringen er likevel det vi kunne kalle \u00abden nye n\u00e6rheten til den avd\u00f8de\u00bb og viljen til \u00e5 formulere en reell avskjed. Gjennom nye b\u00f8nneledd og overgivelsesord f\u00e5r de n\u00e6rmeste \u00ablegge fra seg\u00bb den som er d\u00f8d, ikke bare \u00abi jorden\u00bb men ogs\u00e5 hos Gud, med all den trygghet og det h\u00e5p som en slik overgivelse omfatter.", "Den nye ordningen skal n\u00e5 brukes i en tre\u00e5rig fors\u00f8ksperiode. De som tar den i bruk n\u00e5, f\u00e5r anledning til \u00e5 bringe sine erfaringer inn i den avsluttende bearbeidelsen, f\u00f8r Den norske kirkes gravferdsordning f\u00e5r sin endelige form omkring 2005."]}, {"field": "category0", "value": "nyheter"}, {"field": "category1", "value": "nyheter|innenriks"}, {"field": "contenthash", "value": "668ec0b42254088a38a6ff03fd4d2c21bc1b0eee5e3dae9850995a879dfb42cc"}, {"field": "createtime", "value": "2017-03-02T20:36:05.000Z"}, {"field": "description", "value": "Et prosjekt som har involvert henimot 60 prester, ogs\u00e5 fra Nidaros bisped\u00f8mme, har i flere \u00e5r arbeidet med forslag til en ny gravferdsordning. Nidaros biskop har oppfordret soknene i bisped\u00f8mmet til \u00e5 ta den nye ordningen i bruk som fors\u00f8k. Dette er allerede skjedd i Trondheim, skriver en av dem som har v\u00e6rt med p\u00e5 prosjektet, sogneprest KNUT KITTELSAA"}, {"field": "dominantimage", "value": "http://static.polarismedia.no/skins/prod/publication/adressa/gfx/applefavicon.png"}, {"field": "dominantimagedimensions", "value": "256x256"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/a7fb0ee7a64bed3205b38d04881bd5a1c71b6595.jpg?597f1a82"}, {"field": "dominantthumbnaildimensions", "value": "256x256"}, {"field": "heading", "value": "Ny gravferdsordning -adressa.no"}, {"field": "id", "value": "a7fb0ee7a64bed3205b38d04881bd5a1c71b6595"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["nyheter", "innenriks"]}, {"field": "kw-classification", "value": "religion-and-spirituality"}, {"field": "kw-concept", "value": ["handler", "gravferd", "skje", "bruk", "tekst", "oppfordret soknene", "d\u00f8d", "ord vitner", "prester", "liv", "nytt element", "norske kirke", "involvert henimot"]}, {"field": "kw-entity", "value": ["faderens og s\u00f8nnens", "salme 23", "nidaros", "gud", "salmenes", "\u00f8sterdalen", "herren", "den hellige \u00e5nds", "bibelen"]}, {"field": "kw-location", "value": ["tr\u00f8ndelag", "trondheim"]}, {"field": "kw-pageclass", "value": "article"}, {"field": "kw-person", "value": "jesus kristus"}, {"field": "kw-sentiment", "value": "negative"}, {"field": "kw-taxonomy", "value": ["nyheter", "nyheter/innenriks"]}, {"field": "og-image", "value": "http://static.polarismedia.no/skins/prod/publication/adressa/gfx/applefavicon.png"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Ny gravferdsordning"}, {"field": "og-type", "value": "article"}, {"field": "og-url", "value": "http://www.adressa.no/nyheter/innenriks/article243720.ece"}, {"field": "pageclass", "value": ["article"]}, {"field": "publishtime", "value": "2001-08-13T06:55:45.000Z"}, {"field": "recs-articleid", "value": "2884978"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|innenriks"}, {"field": "recs-publishtime", "value": "2001-08-13T06:55:45.000Z"}, {"field": "recs-rawtitle", "value": "Ny gravferdsordning -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/innenriks"]}, {"field": "teaser", "value": "Et prosjekt som har involvert henimot 60 prester, ogs\u00e5 fra Nidaros bisped\u00f8mme, har i flere \u00e5r arbeidet med forslag til en ny gravferdsordning. Nidaros biskop har oppfordret soknene i bisped\u00f8mmet til \u00e5 ta den nye ordningen i bruk som fors\u00f8k. Dette er allerede skjedd i Trondheim, skriver en av dem som har v\u00e6rt med p\u00e5 prosjektet, sogneprest KNUT KITTELSAA"}, {"field": "thumbnail", "value": "http://content-thumbnail.cxpublic.com/content/thumbnail200x150/a7fb0ee7a64bed3205b38d04881bd5a1c71b6595.jpg?597f1a82"}, {"field": "thumbnailfullheightdimensions", "value": "200x1351"}, {"field": "timestamp", "value": "2017-07-31T11:54:42.000Z"}, {"field": "title", "value": "Ny gravferdsordning"}, {"field": "url", "value": "http://www.adressa.no/nyheter/innenriks/article243720.ece"}, {"field": "urlhash", "value": "a7fb0ee7a64bed3205b38d04881bd5a1c71b6595"}], "score": 0.75998336, "siteId": "9222270286501375973", "id": "a7fb0ee7a64bed3205b38d04881bd5a1c71b6595"}

