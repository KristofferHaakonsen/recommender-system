{"fields": [{"field": "modifiedtime", "type": "time", "value": "2013-06-08T09:37:19.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "siri wahl-olsen"}, {"field": "body", "value": ["Saken oppdateres.", "Det har jeg i tilfelle levd godt med. Og jeg har klart meg ganske bra i livet, til tross for at jeg aldri fikk noen diagnose som barn. Eller kanskje takket v\u00e6re at ADHD ikke var \u00aboppfunnet\u00bb den gangen p\u00e5 1950-tallet. Hvem vet.", "Ikke at jeg var noe problembarn. Men jeg var sv\u00e6rt aktiv, var h\u00f8yt og lavt, hadde maur i baken, sa de voksne. Hum\u00f8ret kunne svinge, jeg kunne v\u00e6re noks\u00e5 impulsiv og finne p\u00e5 dumme ting. Men s\u00e5nn var det bare. Barn var ulike. Noen var rolige, andre hadde kvikks\u00f8lv i blodet.", "Dessuten hadde vi god plass og mange muligheter til \u00e5 la energien f\u00e5 utl\u00f8p. Det var den gangen barn var ute og lekte p\u00e5 fritiden, og verken hadde tv, internett eller pc-spill til \u00e5 passivisere oss i sofaen hjemme.", "Selv om barndommen i 50-tallets Norge ikke alltid var den idyllen den ofte blir fremstilt som, var det i alle fall en viss toleranse for urolige barn. I dag ville mange av oss urokr\u00e5ker blitt oppfattet som \u00abumulige\u00bb, eller hyperaktive. Det fantes ogs\u00e5 den gangen grenser mellom det som ble oppfattet som uro innenfor normaliteten, og det som ble regnet som uakseptabel atferd.", "De stakkars ungene som ble definert som virkelig ustyrlige problembarn, kunne bli sendt bort, til det vi gr\u00f8ssende kalte \u00abtrollskole\u00bb. Trolig ville mange av barna og ungdommene som havnet p\u00e5 spesialskolene, i dag ha f\u00e5tt diagnosen ADHD. Med en behandling som var tilpasset deres problem, ville de kanskje ha klart seg bedre i livet enn mange av spesialskoleelevene har gjort.", "I dag har vi ADHD, n\u00e6r sagt s\u00e5 det holder. I flere oppslag har Adresseavisen denne uken satt s\u00f8kelyset p\u00e5 den voldsomme \u00f8kningen i salg av ulike medikamenter som brukes for \u00e5 behandle ADHD. 75 prosent av de som f\u00e5r diagnosen, er gutter. De siste \u00e5rene har tallet p\u00e5 jenter med ADHD \u00f8kt sterkt. Ogs\u00e5 voksne kan f\u00e5 en forklaring p\u00e5 sine problemer med uro og konsentrasjonsvansker etter en ADHD-utredning.", "Spesialist i barne- og ungdomspsykologi Espen Id\u00e5s frykter en overmedisinering av problembarn. Han advarer mot en utvikling der barns atferd fortolkes altfor raskt. Psykologen er redd for at symptomer som kan skyldes andre belastninger i et barns liv, blir fortolket som uttrykk for ADHD. Mange av de samme symptomene finner vi ved andre problemer, som konflikter i hjemmet, mobbing, angst, mishandling og overgrep. ADHD-medisin kan ikke fjerne slike problemer, selv om uroen hos barnet kanskje blir borte. Medikamentene som brukes, er sentralstimulerende midler, med Ritalin som det mest kjente.", "Folkehelseinstituttet ansl\u00e5r at fem prosent av norske barn sliter med uro og konsentrasjonsvansker. Dette kan f\u00e5 konsekvenser p\u00e5 skolen og senere i arbeidslivet. Mange dropper ut av skole og arbeidsliv, de f\u00e5r rusproblemer, mange vikler seg inn i kriminalitet og havner i fengsel. Det finnes tall som sier at et stort flertall av de som sitter i fengsel, har ADHD.", "Overlege Bernhard Weidle ved St. Olavs Hospital sier at en ADHD-diagnose p\u00e5 et \u00abvanskelig\u00bb barn er en lettelse for foreldrene. Det gir dem en forklaring p\u00e5 barnas atferd og problemer. Samtidig slipper de f\u00f8lelsen av at de har gjort noen feil i oppdragelsen av barnet. Men her ligger ogs\u00e5 motsp\u00f8rsm\u00e5let: Er det prim\u00e6rt foreldrenes behov for \u00e5 f\u00e5 et svar som blir dekket med en ADHD-diagnose? Eller er diagnosen med p\u00e5f\u00f8lgende medisinering faktisk l\u00f8sningen p\u00e5 barnets problemer? Derom strides de l\u00e6rde, som det heter.", "If\u00f8lge flere unders\u00f8kelser reduserer medisinene symptomene hos inntil 70 prosent av de unge pasientene. Men bildet er ikke entydig. En unders\u00f8kelse som nylig ble publisert i USA, sier at ni av ti sm\u00e5 barn med ADHD-diagnose fortsatt hadde store problemer seks \u00e5r etter at de fikk diagnosen.", "Sp\u00f8rsm\u00e5lene i den heftige ADHD-debatten, er mange: Er ADHD en merkelapp det er blitt altfor lettvint \u00e5 sette p\u00e5 barn og unge som ikke oppf\u00f8rer seg slik vi \u00f8nsker? Er rammene for hva som ansees som normal og akseptabel oppf\u00f8rsel blitt snevrere? Kan det v\u00e6re noe i v\u00e5r livsstil og v\u00e5rt levesett som forklarer den \u00f8kte utbrdelsen av uro og konsentrasjonsvansker hos barn og unge?", "Psykiater Finn Sk\u00e5rderud utga for noen \u00e5r siden boken \u00abUro\u00bb, der han bruker uro og rastl\u00f8shet som et kjennetegn p\u00e5 den m\u00e5ten vi lever p\u00e5 i det moderne samfunnet. Hvor g\u00e5r grensen mellom den normale uro, og den uro som er syk og m\u00e5 behandles?", "Og videre - hopper vi for lett p\u00e5 den tilsynelatende enkleste l\u00f8sningen n\u00e5r Ritalin og andre sentralstimuelrende midler blir gitt til de som gj\u00f8r for mye av seg? Kunne det tenkes at mer tid- og ressurskrevende metoder som samtaleterapi, er mer effektive i det lange l\u00f8p?", "Ute p\u00e5 nett ligger det et hav av stoff om alle slags lidelser, ogs\u00e5 ADHD. Ulike foreninger har sine nettsider, her finnes diskusjonsgrupper, utallige helsenettstdersom bringer \u00abalt\u00bb om symptomer, \u00e5rsaker, diagnostisering, behandling, bivirkninger, alternative metoder. Og tester. Enhver kan teste seg selv, skolebarnet, ten\u00e5ringen, kona eller mannen.", "Jeg tok en av testene. Etter at jeg hadde svart s\u00e5 \u00e6rlig jeg kunne p\u00e5 23 sp\u00f8rsm\u00e5l, fikk jeg \u00absannheten\u00bb: Sannsynlig ADHD. Uten forbehold. Jeg ble absolutt ikke skremt, men andre kunne blitt det.", "La oss si at jeg som mor hadde f\u00e5tt en slik nett-diagnose for barnet mitt, ut fra en mer eller mindre berettiget engstelse for at barnet ikke hadde styring p\u00e5 energien sin. Da ville jeg gjort alt jeg kunne for \u00e5 f\u00e5 fastlegen til \u00e5 sette apparatet i sving. Jeg ville ha krevd utredning av spesialister. Kanskje ville jeg ha presset p\u00e5, funnet alle argument som talte for en diagnose, sett bort fra det som ikke passet inn i bildet. Med en ADHD-diagnose f\u00e5r barnet ogs\u00e5 rettigheter, ikke minst til spesialundervisning og ekstra timer p\u00e5 skolen.", "Helsedirektoratets retningslinjer krever en omfattende utredning f\u00f8r diagnose kan stilles. Den kan ikke gis etter kun en test. Ingen blodpr\u00f8ve, intet r\u00f8ntgenbildet kan gi svaret. Diagnosen stilles p\u00e5 basis av en rekke tester og observasjoner. Den er ikke objektiv, men basert p\u00e5 et faglig skj\u00f8nn.", "Ett av symptomene p\u00e5 ADHD er en hang til \u00e5 beg\u00e5 tabber og dumheter. \u00c5 stikke h\u00e5nden inn i det vepsebolet som heter ADHD-debatt, er kanskje en slik dumhet. Men uroen eksisterer.", "Ogs\u00e5 uroen for at vi kanskje utsetter for mange av de urolige barna v\u00e5re for et overdrevet medisinsk eksperiment.", "siri.wahl-olsen@adresseavisen.no"]}, {"field": "category0", "value": "meninger"}, {"field": "contenthash", "value": "5dbd604be6c128326fc3ba195261932f44144a93185227bbcb1c44b64c149111"}, {"field": "createtime", "value": "2017-05-02T07:48:52.000Z"}, {"field": "description", "value": "Jeg visste det ikke f\u00f8r jeg tok testen p\u00e5 nett: Den sier at jeg sannsynligvis har ADHD."}, {"field": "dominantimage", "value": "http://www.adressa.no/meninger/article7702255.ece/ALTERNATES/w980-default/Ritalin.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/9dc71d08307871dda526e5269c97ebe1c0cd6b55.jpg?598201c6"}, {"field": "dominantthumbnaildimensions", "value": "300x169"}, {"field": "heading", "value": "Generasjon Ritalin -adressa.no"}, {"field": "id", "value": "9dc71d08307871dda526e5269c97ebe1c0cd6b55"}, {"field": "keyword", "value": ["meninger", "snakk ut", "leder"]}, {"field": "keywords", "value": "meninger,snakk ut,leder"}, {"field": "kw-category", "value": "meninger"}, {"field": "kw-classification", "value": "family-and-parenting"}, {"field": "kw-concept", "value": ["barns atferd", "urolige barn", "barn"]}, {"field": "kw-entity", "value": ["uro", "olavs hospital", "d. ulike", "d. uten", "d. med", "adresseavisen", "ritalin", "st. olavs hospital", "d. mange"]}, {"field": "kw-location", "value": "norge"}, {"field": "kw-pageclass", "value": "article"}, {"field": "kw-person", "value": ["bernhard weidle", "finn sk\u00e5rderud", "espen id\u00e5s"]}, {"field": "kw-taxonomy", "value": "meninger"}, {"field": "og-image", "value": "http://www.adressa.no/meninger/article7702255.ece/ALTERNATES/w980-default/Ritalin.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Generasjon Ritalin"}, {"field": "og-type", "value": "article"}, {"field": "og-url", "value": "http://www.adressa.no/meninger/article7702257.ece"}, {"field": "pageclass", "value": ["article"]}, {"field": "publishtime", "value": "2013-06-08T04:07:36.000Z"}, {"field": "recs-articleid", "value": "7702257"}, {"field": "recs-category-type", "value": "taxonomy"}, {"field": "recs-category0", "value": "taxonomy|meninger"}, {"field": "recs-publishtime", "value": "2013-06-08T04:07:36.000Z"}, {"field": "recs-rawtitle", "value": "Generasjon Ritalin -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "meninger"}, {"field": "teaser", "value": "Jeg visste det ikke f\u00f8r jeg tok testen p\u00e5 nett: Den sier at jeg sannsynligvis har ADHD."}, {"field": "thumbnail", "value": "http://content-thumbnail.cxpublic.com/content/thumbnail200x150/9dc71d08307871dda526e5269c97ebe1c0cd6b55.jpg?598201c6"}, {"field": "thumbnailfullheightdimensions", "value": "200x1706"}, {"field": "timestamp", "value": "2017-08-02T16:45:58.000Z"}, {"field": "title", "value": "Generasjon Ritalin"}, {"field": "url", "value": "http://www.adressa.no/meninger/article7702257.ece"}, {"field": "urlhash", "value": "9dc71d08307871dda526e5269c97ebe1c0cd6b55"}], "score": 0.7332478, "siteId": "9222270286501375973", "id": "9dc71d08307871dda526e5269c97ebe1c0cd6b55"}

