{"fields": [{"field": "modifiedtime", "type": "time", "value": "2017-04-08T15:41:39.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": ["foto: terje visnes", "\u00e5ge winge"]}, {"field": "body", "value": ["Han leverer et h\u00e5ndtrykk av st\u00e5l, plasserer oss i en gammel sofa p\u00e5 toppen av Work-Work, nerdenes bikube i Munkegata, f\u00f8r en av hans ansatte i teknologiselskapet Parrotplay serverer oss litt sjokolade. Som kognitive vesen har vi begrenset tilgang p\u00e5 sukrose og oksygen til hjernen, sier han, og det er jo tross alt grenser for hva et menneske kan filtrere av informasjon.", "F\u00f8dt: 1. november 1977.", "Sivil status: Gift med Karianne Arentz Hagen. Tre d\u00f8tre p\u00e5 to, fire og seks \u00e5r.", "Stilling: Adm.dir. i Parrotplay.", "Aktuell: Lanserer Parrotplay, en nettleser som skreddersyr str\u00f8mming av film, tv-serier, videoklipp og tv-kanaler. I samarbeid med norske mediehus skal konseptet sikre at mediehusene f\u00e5r en st\u00f8rre andel av reklame-inntektene p\u00e5 nett i konkurranse med Google og Facebook.", "Utdannelse: Sivilingeni\u00f8r, datateknikk.", "Karriere: Etablerte Falanx Microsystems i 2001, basert p\u00e5 en brikke som kan settes inn i mobil- telefonen og gj\u00f8re det mulig \u00e5 vise tre-dimensjonal datagrafikk p\u00e5 telefonen. Ideen ble kj\u00f8pt opp av britiske ARM for 170 millioner kroner i 2006. Etablerte FXI Technologies i 2006, basert p\u00e5 en minnepinne som er en datamaskin i miniatyr. Selskapet ble lagt ned i 2014 p\u00e5 grunn av sviktende finansiering. Etablerte Parrotplay i 2016. Var nylig med p\u00e5 \u00e5 starte arbeidsfellesskapet Work-Work i Munkegata, hvor han er styreleder.", "Leser: Milan Kundera.", "Ser: Alt p\u00e5 Parrotplay.", "H\u00f8rer: Tom Waits og Mike Patton.", "Tror p\u00e5: Det irrasjonelle i mennesket, og at det vil overleve en verden drevet av kunstig intelligens.", "Det er elleve \u00e5r siden Borgar Ljosland, sammen gr\u00fcndere og eiere, solgte teknologiselskapet Falanx til britiske ARM for tjuefem millioner dollar, et av de st\u00f8rste tr\u00f8nderske bedriftssalg gjennom tidene. Siden har han g\u00e5tt konkurs med teknologiselskapet FXI, v\u00e6rt r\u00e5dgiver for noen sm\u00e5selskaper og bidratt til \u00e5 starte Work-Work.", "I tillegg til \u00e5 opprette Parrotplay. Selskapet som er oppkalt etter en papeg\u00f8ye og som skal gj\u00f8re livet litt enklere for oss ved \u00e5 samle all verdens lovlige str\u00f8mmetjenester p\u00e5 en app. En av ambisjonene er at norske mediehus skal f\u00e5 kloa i en st\u00f8rre del av reklamepengene p\u00e5 nett i konkurranse med giganter som Facebook og Google.", "- Det skal ikke mange selskapene til for \u00e5 titulere seg som seriegr\u00fcnder?", "- Haha, nei, og at jeg plutselig skulle havne i samme kategori som Tesla-byggeren Elon Musk, og teknologiinvestoren Geir F\u00f8rre, som gang etter gang har gjort sv\u00e6re ting, er jo litt spr\u00f8tt. Men jeg er nok en gr\u00fcndertype, en id\u00e9mann, og definitivt en igangsettertype.", "Borgar Ljosland og hans to yngre s\u00f8sken vokste opp p\u00e5 et sm\u00e5bruk i Heddal utenfor Notodden. Faren var politi, moren sydde bunader og jobbet p\u00e5 en institusjon. P\u00e5 g\u00e5rden bodde ogs\u00e5 Borgars besteforeldre p\u00e5 morssiden. Goffa, som de kalte bestefaren Ola, var et samlingspunkt, en karismatisk og kompakt type som politiet gjerne ringte til hvis de trengte hjelp. Ved siden av \u00e5 drive g\u00e5rden, drev Goffa \u00abKameratklubben\u00bb, et avrusningssenter utenfor Notodden.", "Borgar husker det var forkynning, trekkspill og religi\u00f8se sanger, og selv ble han kalt \u00abOla gummist\u00f8vel\u00bb fordi han alltid gikk i h\u00e6lene p\u00e5 bestefaren. Til fj\u00f8set med alle sauene, til gjessene, til svanene og kaninene, og til shetlandsponnien han fikk da han var seks.", "- Jeg har med meg det kristne livssynet, men hvis jeg sier jeg tror p\u00e5 Gud, m\u00e5 jeg plutselig forsvare alle disse tingene og det har jeg ikke spesielt lyst til. Vi mennesker imellom m\u00e5 forholde oss til fakta, til vitenskapen, og jeg \u00f8nsker ikke \u00e5 bidra til religi\u00f8se, eller ideologiske, retninger som ikke anerkjenner dette som f\u00f8rste prinsipp.", "Erik Sukke, forlover og barndomsvenn:", "- Borgar er sv\u00e6rt glad i dyr og natur, men ble tidlig en boknerd som leste alt om Afrika. Mens vi andre veivet med lekev\u00e5pen transformerte han seg om til et dyr som lekesloss med oss andre. Han lenket tidlig sammen store datamaskiner og var en ener p\u00e5 skolen. Det var naturlig \u00e5 velge ham til russepresident, selv om han var avholdsmann. P\u00e5 gymnaset var han en sta, kverulerende type. Han er ingen typisk humorist, ikke en som sp\u00f8ker, men det er mye latter med Borgar. Han er raus, men ikke typen som tar regninga n\u00e5r vi er ute og spiser. Han er opptatt av trygghet for ungene sine. Og suksess. Det er g\u00f8y \u00e5 f\u00e5 til ting for Borgar. Og s\u00e5 t\u00e5ler han mye. Ja, alt egentlig.", "Kompisene husker Borgar som en glad og livlig type, en gutt som ofte transformerte seg om til et rovdyr for \u00e5 sl\u00e5ss. Men ogs\u00e5 som en litt s\u00e6r skoleflink type, som like gjerne satt alene med sine b\u00f8ker om planeter og dinosaurer, som var fascinert av Ngorongoro-krateret med de store kattedyrene, og kjempegeparden Acinonyx Jubatus Rex som d\u00f8de ut i 1910, som hadde sammenvokste striper og prikker, og som kunne l\u00f8pe fortere enn alle andre.", "Han fikk sin f\u00f8rste pc da han var ti, og senere, da de andre ungdommene var opptatt av sport, leste Borgar Dostojevskij og Andr\u00e9 Bjerke.", "- Hva driver deg?", "- F\u00f8rste gang jeg fikk det sp\u00f8rsm\u00e5let, svarte jeg satan, for s\u00e5nn f\u00f8ltes det.", "- En god kamerat av deg sier det er \u00abfrykt\u00bb?", "- Ja, det kan nok stemme, frykten er nok en viktig drivkraft for meg. Og jeg tror nok alt det der kan spores tilbake til den flyulykken.", "Borgar var ti \u00e5r da Goffa, bestefaren han var s\u00e5 n\u00e6rt knyttet til, d\u00f8de i en flyulykke under sauesanking. For noen dager siden, tretti \u00e5r etter ulykken, leste Borgar flyhavarikommisjonens rapport for f\u00f8rste gang. Sterke vindkast hadde slengt flyet inn i fjellet, og nesten hele flykroppen smeltet i brannen som oppsto etterp\u00e5. Den t\u00f8rre havarirapporten gjorde et sterkt emosjonelt inntrykk, sier han.", "- Jeg husker sjokket og den massive sorgen. Jeg gikk ut i fj\u00f8set og pappa kom etter meg, han s\u00e5 p\u00e5 meg og begynte \u00e5 gr\u00e5te: \u00abHva skal vi gj\u00f8re n\u00e5, Borgar?\u00bb. Pappa var bygutt og jeg tror nok han tok over g\u00e5rden fordi han visste hva Goffa betydde for meg og mange andre. S\u00e5nn ble pappa g\u00e5rdbruker, og jeg kan si at vi drev den sammen. Jeg begynte \u00e5 st\u00e5 opp om morgenen for \u00e5 f\u00f4re sauene, alt det jeg hadde l\u00e6rt av Goffa.", "- Du fikk jobb som ti\u00e5ring?", "- Ja, jeg fikk det, og jeg ble nok en gammel mann innenfor mange temaer p\u00e5 grunn av det der.", "Borgar kom som langh\u00e5ret atten\u00e5ring til Trondheim for \u00e5 starte p\u00e5 dataingeni\u00f8rstudiet, og ble m\u00f8tt av et \u00abk\u00e6m faen e du\u00bb p\u00e5 et hybelhus p\u00e5 Moholt. Drikker du kaffe? Ja. R\u00f8yker du? Ja. Drikker du? Nei.", "S\u00e5 slo hybelsamboeren s\u00e5 hardt i bordet at Borgar bestemte seg for \u00e5 begynne \u00e5 drikke p\u00e5 nitten\u00e5rsdagen.", "En kald oktobermorgen i 1998, mens han pustet frostr\u00f8yk og ventet p\u00e5 et foredrag om stokastiske modeller, kom en fyr forbi som han mange ganger hadde sagt hei til uten \u00e5 f\u00e5 noe svar tilbake. N\u00e5 presenterte mannen seg som J\u00f8rn Nystad. De snakket om musikk og filosofi, om dataspillenes elendige grafikk, og Nystad sa han hadde liggende noe i ei skuff som kanskje kunne brukes til \u00e5 gj\u00f8re den bedre. Et par dager etter m\u00f8ttes de for \u00e5 se tv-serien \u00abFriends\u00bb, og da Nystad skulle g\u00e5, dro han et ark opp av lomma. \u00ab\u00c5h, denne holdt jeg p\u00e5 \u00e5 glemme.\u00bb", "- T\u00e5rene mine rant da jeg forsto at det var arkitekturen til en brikke som kunne revolusjonere spillgrafikken. J\u00f8rn er det mest intelligente mennesket jeg har m\u00f8tt.", "De gikk sammen med tre andre studenter om \u00e5 utvikle en ny databrikke, de fikk tilgang til laboratoriene p\u00e5 universitetet, fikk gj\u00f8re hva de ville, og 1. april 2001 etablerte de Falanx Microsystems, oppkalt etter en milit\u00e6r formasjon som oppsto i antikkens Hellas.", "Etter hvert ble Innovasjon Norge med p\u00e5 laget, og de la en plan om \u00e5 hente 100 millioner kroner for \u00e5 ta verden. Men da de noen m\u00e5neder senere skulle bevise at mikrobrikken funket, som en videref\u00f8ring av masteroppgaven, gikk den opp i r\u00f8yk. Og bare minutter senere kom nyheten om det forferdelige. De hentet en tv inn p\u00e5 labben og s\u00e5 det andre flyet krasjet inn i World Trade Center.", "I l\u00f8pet av noen minutter var deres egen prototyp g\u00e5tt opp i r\u00f8yk, og etter terrorangrepet 11. september 2001 takket den ene potensielle investoren etter den andre nei. Og de fire som ble tilbake i Falanx, den femte trakk seg etter terrorangrepet, begynte etter hvert \u00e5 lete etter andre markeder. Nye behov. Hva med \u00e5 endre konseptet? Hva om alt det du kan gj\u00f8re p\u00e5 en playstation, kan gj\u00f8res p\u00e5 mobiltelefonen?", "- Den vinteren var det grisekaldt og de tok str\u00f8mmen p\u00e5 hybelen min. Jeg var blakk. Vi bodde p\u00e5 kontoret, fikk mat i gave fra foreldrene v\u00e5re, og tre av oss s\u00f8kte om sosialhjelp.", "Men da et norsk fond gikk inn med to millioner kroner i Falanx, fikk de unge gr\u00fcnderne armslag. Borgar begynte \u00e5 reise, til Tyskland, England, USA og Asia for \u00e5 presentere teknologien, og etter hvert tok selskaper som Apple og ARM turen til Trondheim for \u00e5 se p\u00e5 hva disse folkene i Falanx drev p\u00e5 med. Og p\u00e5 sin egen 28-\u00e5rsdag satt Borgar i sort dress p\u00e5 en sort bar, og hadde f\u00f8lelsen av \u00e5 sveve mellom skyskrapere etter \u00e5 ha presset seg til et m\u00f8te med et viktig selskap i Tokyo.", "- Jeg hadde en gin tonic i h\u00e5nda, og det slo meg at grunnen til at jeg feiret f\u00f8dselsdagen i Tokyo, var at jeg i sjuende klasse p\u00e5 Heddal ungdomsskole hadde bestemte meg for ikke lenger \u00e5 v\u00e6re beskjeden. P\u00e5 barneskolen var jeg han flinke gutten i klassen som ikke gjorde s\u00e5 mye ut av seg, bortsett fra at jeg fysisk m\u00e5tte forsvare meg fra de \u00abt\u00f8ffeste\u00bb guttas fors\u00f8k p\u00e5 \u00e5 dominere meg.", "Han er fortsatt litt sjenert, sier han. For noen er det vanskelig \u00e5 forst\u00e5.", "- Du er typen som kan argumentere for at g\u00e5sa er mer intelligent enn mennesket fordi den tar f\u00e6rre dumme valg for seg selv?", "- Ja, men det der er jo riktig ogs\u00e5. Jo da, jeg er nok alltid blitt kalt for en kverulant, men for meg er kveruleringa en lek.", "- Du ble etter hvert ogs\u00e5 en mester i \u00e5 ta ting p\u00e5 sparket, som den gangen i Austin, Texas?", "- \u00c5 ja, det der er en k\u00e5rni historie.", "Kort fortalt:", "P\u00e5 flyet til Austin leser Borgar \u00abThe 4-hour Work Week\u00bb av Timothy Ferriss, og litt oppgitt snur han seg til sidemannen, en korpulent fyr som b\u00f8tter ned vodka, og sier \u00abthis is bullshit\u00bb. Mannen i sidesetet er en jurist som driver et selskap innen alternativ medisin, og han inviterer Borgar med hjem til sitt overklassested ved Lake Austin. Det er \u00e5tte meter under taket, garasjen er fylt med sportsbiler og seks siamesiske katter l\u00f8per over parketten. Borgar f\u00e5r en gjestesuite med eget trimrom.", "De diskuterer filosofi og litteratur, juristen er av den beleste typen, og de drikker Dry Martini til langt p\u00e5 natt. Men neste kveld, da Borgar bryter opp for \u00e5 forberede et m\u00f8te dagen etter, dukker juristen opp p\u00e5 suiten hans i bare trusa og en trang helsetr\u00f8ye. Og juristen, som sier han ikke f\u00e5r sove, setter seg i sofaen hvor han fors\u00f8ker \u00e5 mate den norske gr\u00fcnderen med smoked oysters.", "- Jeg l\u00e5ste meg inne p\u00e5 soverommet og ringte kj\u00e6resten min og spurte hva i alle dager jeg skulle gj\u00f8re. Men historien slutter ikke der.", "- \u00c5?", "- Til frokost hadde juristen kalt inn hele managementet i det alternative helseforetaket til en skype-konferanse hvor han fortalte at jeg var mannen som skulle hjelpe dem med \u00e5 komme over synlighetsproblemet sitt. Litt nerv\u00f8st tente jeg en r\u00f8yk, jeg r\u00f8ykte p\u00e5 den tida, og han sa han hadde en vidunderkur mot r\u00f8ykesug. S\u00e5 \u00e5pnet han en ampull og kom mot meg med ei sv\u00e6r spr\u00f8yte, og idet jeg gjorde meg klar til \u00e5 forsvare meg fysisk, spr\u00f8ytet han midlet i sin egen munn for \u00e5 overbevise meg om at det var ufarlig. For \u00e5 komme meg ut av situasjonen tok jeg litt jeg ogs\u00e5, men siden har jeg ikke v\u00e6rt p\u00e5 de kanter av Austin.", "Hjemme i Trondheim var baren Brukbar for lengst blitt et tilholdssted for folkene i Falanx, og gr\u00fcnderne selv hadde f\u00e5tt navnene sine p\u00e5 drikkekartet. Det var p\u00e5 Brukbar mye av avtalen med britiske ARM ble forhandlet f\u00f8r den ble signert i London 31. mai 2006. En fjerdedel av salgssummen p\u00e5 25 millioner dollar gikk til gr\u00fcnderne, resten til eiere og andre n\u00f8kkelpersoner. En av dem lokket ei dame opp til dans p\u00e5 Brukbar med \u00e5 si, \u00aben dans med meg, og jeg skal fri deg fra alle dine \u00f8konomiske problemer\u00bb.", "Marius Thorvaldsen, kamerat og kollega:", "- Borgar er en moderne tenkende mann - dette betyr at han p\u00e5 en god m\u00e5te balanserer ut teknologiens rasjonelle fornuft med kunstens nysgjerrighet og kreativitet. Borgar er sv\u00e6rt inkluderende og raus med mennesker rundt seg, og drives av \u00e5 bryne sine standpunkter og ideer i dialog med andre. Borgar er sv\u00e6rt dedikert til alle prosjekter han begir seg inn p\u00e5, og f\u00f8lger dem opp fullt ut med et smittende engasjement. Kombinasjonen av entusiasme, lekenhet og fornuft gj\u00f8r ham til en god leder, pappa og venn - og det er sv\u00e6rt sjelden kjedelig i n\u00e6rheten av Borgar.", "Selv satt Borgar igjen med rundt femten millioner kroner totalt etter salget og diverse avtaler. Det ga ham \u00f8konomisk sikkerhet, sier han, men gleden ligger i de minst 500 arbeidsplassene som teknologien f\u00f8rte med seg inn i ARM. 150 av dem i ARMs egen avdeling i Trondheim. Borgar fortsatte i ARM i tre \u00e5r etter salget, da gikk han ut for \u00e5 drive FXI, et norskeid teknologiselskap etablert i California, som gr\u00fcnderne i Falanx hadde startet mens de var i ferd med selge.", "Det gikk ikke.", "FXI gikk konkurs i 2014.", "N\u00e5 bruker han all sin tid p\u00e5 Parrotplay. I tillegg til familien som har flyttet til et sm\u00e5bruk p\u00e5 Viggja.", "Borgar husker godt f\u00f8rste gang han s\u00e5 kona, Karianne Arentz Hagen. Det var i 2002, hun var grafisk designer og selskapet hennes Hitman skulle hjelpe Falanx med \u00e5 utvikle en grafisk profil.", "- Hun kom inn d\u00f8ra, og jeg tenkte, her kan jeg ikke sitte. Jeg var i et annet forhold og jeg f\u00f8lte det som en trussel. Jeg gikk. Dette m\u00e5tte jeg holde meg unna.", "- Forelska ved f\u00f8rste \u00f8yekast?", "- Tja, jeg kjente at det fort kunne skje. Men hun begynte \u00e5 jobbe for oss, ble en del av milj\u00f8et, og vi endte alltid opp med \u00e5 prate sammen etter m\u00f8tene. Og jeg gikk alltid fra de m\u00f8tene og tenkte, \u00abfor ei dame\u00bb.", "- Hun ble fascinert av at du alltid hadde to ansatte over deg.", "- Haha, ja, jeg elsker lekesl\u00e5ssing. Kanskje er alt det jeg driver med lekesl\u00e5ssing, egentlig.", "Etter fem \u00e5rs vennskap, i taxien til et m\u00f8te i London, sendte han en tekstmelding hvor han ba henne p\u00e5 date. Og et par \u00e5r etter giftet de seg. Men f\u00f8rst signerte de dokumentet \u00abOperasjon lykkelig framtid\u00bb. Der sto det at de skulle f\u00e5 tre barn, et sm\u00e5bruk ved sj\u00f8en hvor det var plass til geiter. De skulle ha b\u00e5t. Og to hunder av st\u00f8rrelse Grand danois.", "Karianne Arentz Hagen, ektefelle:", "- Borgar jobber non stop og skrur nesten aldri av. Det er alltid minst to b\u00f8ker, TED talks, dokumentarer, filmer, serier, spill, resten av internett, prosjekter foran datamaskinen. Han kan nok av og til v\u00e6re iblant oss, men er alltid p\u00e5 en reise i sted, tid og rom oppe i toppen. Jeg tror han alltid spiller ut to-tre mulige scenarier for omtrent alle situasjoner, b\u00e5de privat og i jobbsammenheng. S\u00e5nn sett er han aldri uforberedt, men han trenger noen som kan minne ham p\u00e5 at han m\u00e5 nyte og leve i nuet, for det faller ikke alltid helt naturlig for ham. Mange finner en veldig god samtalepartner i Borgar, og det gj\u00f8r ogs\u00e5 jeg - og barna v\u00e5re. Han er brutalt \u00e6rlig, men samtidig veldig god til \u00e5 leve seg inn i andre sin situasjon. Og alle som kjenner Borgar, vet at han gir verdens beste klemmer.", "Han ler.", "- Hobbyen min er jo \u00e5 lage forretningsplaner, dessuten er det en m\u00e5te \u00e5 strukturere tankene p\u00e5.", "- Kontrollfreak?", "- Ja, p\u00e5 en m\u00e5te er jeg det, og jeg kjemper jo litt imot det der. Men dette hadde ikke noe med det \u00e5 gj\u00f8re, dette var bare p\u00e5 g\u00f8y selv om hun i ettertid sier hun syntes det var litt rart.", "- Og her om dagen fikk hun en epost fra deg: \u00abP\u00e5 tide \u00e5 oppdatere planen da alle m\u00e5l er n\u00e5dd!\u00bb Du har berammet et nytt m\u00f8te 6. desember 2017?", "- Ja, det stemmer. De siste syv \u00e5rene har vi jo masseprodusert unger i tillegg til \u00e5 bygge et nytt hus p\u00e5 det sm\u00e5bruket, og vi har begge startet nye selskaper p\u00e5 hver v\u00e5r kant. I dag er det s\u00e5nn at jeg spiser middag med ungene halv seks, og etter at ungene er i seng sitter vi der med hver v\u00e5r pc til midnatt. Og det der g\u00e5r jo en periode, men s\u00e5 m\u00e5 vi tenke, hva er det som er viktig i livet?", "- Og der kommer det nye dokumentet inn?", "- Ja, vi m\u00e5 jo fylle g\u00e5rden med innhold. N\u00e5 prater vi om hvilken type geit vi skal ha, men dyr binder deg jo p\u00e5 en annen m\u00e5te enn barn, du kan for eksempel ikke ta geita med p\u00e5 et fly, s\u00e5 vi m\u00e5 finne ut av det der. Men mange dyr, det skal vi ha.", "Sier Borgar.", "Og s\u00e5 prater han om kj\u00e6rligheten til sin tre d\u00f8tre, hvor fascinerende det er \u00e5 se at de utvikler seg som selvstendige individer, og at han allerede n\u00e5 gruer seg til de dras inn i den tuben som ender med at de blir fjernere og fjernere fra sine foreldre.", "Og om den ene datteren som fikk en alvorlig infeksjon, som gjorde at han bodde tre m\u00e5neder p\u00e5 sykehuset mens hun gjennomgikk den ene operasjonen etter den andre, samtidig som de bygde hus og jobbet, og at han sto opp klokka fem for \u00e5 rekke joggeturen som ga ham overskudd til \u00e5 takle alt det andre.", "- Jeg er nok en type som fungerer bra i krisesituasjoner. Da handler det om \u00e5 fokusere p\u00e5 det rette. I gode tider er det lettere \u00e5 tr\u00e5 feil, da er det s\u00e5 mange valg du kan ta.", "I h\u00f8st basunerte Borgar i NRK at han \u00f8nsket seg en hyperloop mellom Trondheim og Steinkjer, et r\u00f8rpostlignende systemet som kan frakte folk i en fart av 1200 kilometer i timen, og som snart skal testes i Nevada\u00f8rkenen.", "Ikke fordi det er s\u00e5 viktig \u00e5 komme seg kjapt til Steinkjer, sier han, men fordi et slikt pilotprosjekt vil trekke de beste folkene, og de st\u00f8rste teknologibedriftene, til Trondheim. Med enorme ringvirkninger.", "- Trondheim har 618 teknologiselskaper med til sammen 11 500 ansatte, og disse omsetter for rundt 15 milliarder kroner. Tenk det! Og mange vet det ikke engang!", "- Det er mer oppmerksomhet rundt Rosenborg?", "- Ja, og vi skal v\u00e6re opptatt av mye annet, men vi m\u00e5 i alle fall v\u00e6re opptatt av dette, fordi teknologien f\u00e5r s\u00e5 store virkninger for hele samfunnet.", "- Det teknologiske milj\u00f8et i Trondheim kan dobles de neste ti \u00e5rene, har du sagt?", "- Ja. Noen sier det er naivt, men det er det jo ikke. Notodden vokste jo fra null til 10 000 mellom 1903 og 1913.", "- Du vil ha en direkterute mellom Trondheim og San Francisco ogs\u00e5?", "- Ja, den symbolske verdien av en s\u00e5nn rute vil nesten alene kunne forsvare dette, og en Boeing 747 kan jo g\u00e5 ned p\u00e5 V\u00e6rnes, selv om det holder hardt. Men for \u00e5 klare dette, m\u00e5 vi snu et tankesett. Det vil kreve at vi som samfunn m\u00e5 ta st\u00f8rre risiko. Som region m\u00e5 vi pr\u00f8ve \u00e5 adoptere ny teknologi i en raskere takt enn andre byer, noe vi har mulighet til p\u00e5 grunn av n\u00e6rhet til de tunge kunnskapsmilj\u00f8ene p\u00e5 NTNU og Sintef.", "Sier Borgar.", "Og n\u00e5r han blir \u00e5tti, vil han sitte p\u00e5 en terrasse nede ved sj\u00f8en sammen med Karianne, og de skal snakke om ungene og om Goffa og om alle dyrene og om romanene som han skrev, som ble klassifisert som science fiction. Han tror mennesket har potensial til \u00e5 forst\u00e5 hele v\u00e5rt univers, og at vi om ikke altfor lenge kan kopiere v\u00e5r egen hjerne over p\u00e5 en harddisk, og legge den ut p\u00e5 internett s\u00e5 andre kan bygge videre p\u00e5 v\u00e5re erfaringer.", "- Og hva er mest interessant \u00e5 kopiere fra ditt hode?", "- Lekesl\u00e5ssing! At verden vil bli et bedre sted med mere lekesl\u00e5ssing!"]}, {"field": "category0", "value": "pluss"}, {"field": "contenthash", "value": "02f0b248aed090e59ef6a74ea888d5137504866ca96a0c37dc021aff08280a7c"}, {"field": "createtime", "value": "2017-04-08T14:46:35.000Z"}, {"field": "description", "value": "En halvnaken jurist fors\u00f8kte \u00e5 tvangsfore Borgar Ljosland med \u00f8sters, f\u00f8r han senere kom mot ham med ei diger spr\u00f8yte. Det er ikke bare, bare \u00e5 v\u00e6re gr\u00fcnder."}, {"field": "dominantimage", "value": "http://www.adressa.no/pluss/article14561756.ece/jp71s9/ALTERNATES/w980-default/BORGAR__1.JPG"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/b0b5bdfd38ebfa8a3b49fa6bcc60e9a31b78f0e8.jpg?5982d181"}, {"field": "dominantthumbnaildimensions", "value": "300x169"}, {"field": "heading", "value": ["Livet som gr\u00fcnder -adressa.no", "Gepard som ung", "Den massive sorgen", "Begynte \u00e5 drikke", "Da alt smalt", "Texas i Texas", "Brukbar ble firmabar", "\u00abOperasjon lykkelig framtid\u00bb", "En roman eller fem"]}, {"field": "id", "value": "b0b5bdfd38ebfa8a3b49fa6bcc60e9a31b78f0e8"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": "pluss"}, {"field": "kw-company", "value": ["tesla", "apple"]}, {"field": "kw-concept", "value": ["tide", "operasjon lykkelig framtid", "mann", "menneske", "m\u00f8te", "begynte", "dag", "bruker", "type", "r\u00f8yk", "ung", "gr\u00fcndere", "fly", "selskapet", "jobb", "drikke", "teknologi", "drive", "dyr", "senere", "millioner kroner", "millioner"]}, {"field": "kw-entity", "value": ["kameratklubben", "sintef", "dry martini", "work-work", "hitman", "operasjon", "innovasjon norge", "the 4", "parrotplay", "nevada\u00f8rkenen", "trondheim og steinkjer", "viggja", "falanx microsystems", "acinonyx jubatus rex", "google og facebook", "trondheim og san francisco", "heddal", "rosenborg", "brukbar", "borgar dostojevskij og andr\u00e9 bjerke", "goffa", "elon musk", "world trade center", "work week", "grand", "friends", "technologies", "munkegata", "gud", "boeing 747", "moholt", "facebook og google"]}, {"field": "kw-location", "value": ["v\u00e6rnes", "england", "london", "ola", "tyskland", "asia", "ngorongoro", "afrika", "texas", "trondheim", "tokyo", "hellas", "notodden", "california", "steinkjer", "san francisco"]}, {"field": "kw-pageclass", "value": "article"}, {"field": "kw-person", "value": ["borgar ljosland", "marius thorvaldsen", "timothy ferriss", "karianne arentz hagen", "geir f\u00f8rre", "borgar dostojevskij", "andr\u00e9 bjerke", "j\u00f8rn nystad", "erik sukke", "lake austin"]}, {"field": "kw-taxonomy", "value": "pluss"}, {"field": "og-image", "value": "http://www.adressa.no/pluss/article14561756.ece/jp71s9/ALTERNATES/w980-default/BORGAR__1.JPG"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Livet som gr\u00fcnder"}, {"field": "og-type", "value": "article"}, {"field": "og-url", "value": "http://www.adressa.no/pluss/2017/04/08/Livet-som-gr%C3%BCnder-14561765.ece"}, {"field": "pageclass", "value": ["article"]}, {"field": "publishtime", "value": "2017-04-08T15:40:59.000Z"}, {"field": "recs-articleid", "value": "14561765"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-publishtime", "value": "2017-04-08T15:40:59.000Z"}, {"field": "recs-rawtitle", "value": "Livet som gr\u00fcnder -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "pluss"}, {"field": "teaser", "value": "En halvnaken jurist fors\u00f8kte \u00e5 tvangsfore Borgar Ljosland med \u00f8sters, f\u00f8r han senere kom mot ham med ei diger spr\u00f8yte. Det er ikke bare, bare \u00e5 v\u00e6re gr\u00fcnder."}, {"field": "thumbnail", "value": "http://content-thumbnail.cxpublic.com/content/thumbnail200x150/b0b5bdfd38ebfa8a3b49fa6bcc60e9a31b78f0e8.jpg?5982d181"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-03T07:32:17.000Z"}, {"field": "title", "value": "Gr\u00fcnder Borgar Ljosland: -Halvnaken jurist ville mate meg med \u00f8sters"}, {"field": "url", "value": "http://www.adressa.no/pluss/2017/04/08/Livet-som-gr%c3%bcnder-14561765.ece"}, {"field": "urlhash", "value": "b0b5bdfd38ebfa8a3b49fa6bcc60e9a31b78f0e8"}], "score": 0.5969453, "siteId": "9222270286501375973", "id": "b0b5bdfd38ebfa8a3b49fa6bcc60e9a31b78f0e8"}

