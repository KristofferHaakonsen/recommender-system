{"fields": [{"field": "modifiedtime", "type": "time", "value": "2016-01-30T12:19:40.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "thomas ergo / stavanger aftenblad"}, {"field": "body", "value": ["HAUGESUND, MANDAG 23. FEBRUAR 2015. Skyene l\u00e5 regntungt over Haugesund da jeg gikk av bussen. En sur vind feide gjennom gatene i hjembyen hennes. Det var g\u00e5tt fire m\u00e5neder siden Idas overdose p\u00e5 et toalettgulv p\u00e5 en skole i Indre Troms. Hun hadde fors\u00f8kt \u00e5 ta livet sitt flere ganger de f\u00f8rste fem m\u00e5nedene nordp\u00e5. Noen ganger var hun blitt fl\u00f8yet i ambulansehelikopter over fjellene og til Universitetssykehuset i Nord-Norge, som er i Troms\u00f8.", "Men hun levde.", "N\u00e5 skulle jeg treffe henne ansikt til ansikt for f\u00f8rste gang. Anledningen var rettssaken mot barnevernet. Hun og moren krevde \u00e5 f\u00e5 opphevet tvangsregimet hun var underlagt i nord. Hun levde alene i et hus, omgitt av tre barnevernsarbeidere d\u00f8gnet rundt. Slik skulle hun bo fram til sommeren, hadde barnevernet sagt. Kanskje skulle dette v\u00e6re livet hennes til hun fylte 18.", "Det fant hun seg ikke i.", "Hun levde. Og hun kjempet.", "Nedenfor r\u00e5dhuset, p\u00e5 den andre sida av en forbl\u00e5st, steinbelagt park, ligger Haugesund tinghus. Ved d\u00f8ra inn til rettssal 23 henger et budskap i glass og ramme.", "VERE UAVHENGIG GI RETTTRYGGLEIK HA TILLIT", "Det var en liten rettssal. Nakne, lyse vegger. Jeg satte meg bakerst.", "Skulle jeg f\u00e5 lov til \u00e5 v\u00e6re her?", "Les tilsvar: Barnevernsjefen p\u00e5 Karm\u00f8y", "Les tilsvar: Institusjonen i Nord-Norge", "Les tilsvar: Politiet i Rogaland", "Les tilsvar: Politiet i Hordaland", "Les tilsvar: Institusjonen i \u00d8ygarden", "Les tilsvar: Bufetat", "Les tilsvar: Morens advokat", "NOEN DAGER TIDLIGERE hadde jeg ringt dommeren. Jeg hadde forklart at Ida hadde gitt meg fullmakt til \u00e5 f\u00f8lge rettssaken. Utfordringen for tingrettsdommeren var \u00e5penbar. Ida var bare 16 \u00e5r. Hadde hun anledning til \u00e5 slippe pressen inn? Jeg hadde forh\u00f8rt meg med eksperter p\u00e5 innsyn og barnevernsrett. Ingen hadde h\u00f8rt om at en journalist hadde sluppet inn i en barnevernssak som ble f\u00f8rt for retten. Det var ikke for ingenting at selv barnevernledere omtalte barnevernet som \u00abDe hemmelige tjenester\u00bb. Mye av det som ble sagt i slike rettssaker, var taushetsbelagt. Barn skulle ikke f\u00e5 sin elendighet brettet ut i avisene. Det forsto alle. Men Ida \u00f8nsket \u00e5penhet.", "Fine ord om barns ytringsfrihet er ikke mangelvare. V\u00e5ren 2014, under feiringen av Grunnlovens 200-\u00e5rsjubileum, vedtok et samlet Storting \u00e5 skjerpe denne retten. Grunnlovens \u00a7 104 sier n\u00e5:", "\u00abBarn har krav p\u00e5 respekt for sitt menneskeverd. De har rett til \u00e5 bli h\u00f8rt i sp\u00f8rsm\u00e5l som gjelder dem selv, og deres mening skal tillegges vekt i overensstemmelse med deres alder og utvikling.\u00bb", "Barneloven gjelder for barn og unge under 18 \u00e5r, og regulerer foreldrenes/omsorgsansvarliges plikter overfor barna \u2013 og barnas rettigheter overfor foreldrene/omsorgsansvarlige. Barneloven har blant annet bestemmelser om fastsetting av farskap, foreldreansvar og daglig omsorg, gjensidig samv\u00e6rsrett for barn og foreldre og foreldrenes plikt til \u00e5 fors\u00f8rge barna sine.", "Jeg teppebombet dommeren med dette og andre formuleringer fra barneloven, tvisteloven, domstolsloven. Jeg sendte ham rundskriv om barnevernet og taushetsplikten fra Barne-, likestillings- og inkluderingsdepartementet, og journalisth\u00e5ndbok om barnevernet fra Barne-, ungdoms- og familiedirektoratet. Jeg ba Haugesund tingrett ta stilling til om FNs barnekonvensjon ogs\u00e5 skulle gjelde for Ida:", "\u00abBarnet skal ha rett til ytringsfrihet; denne rett skal omfatte frihet til \u00e5 s\u00f8ke, motta og meddele opplysninger og ideer av ethvert slag uten hensyn til grenser, enten det skjer muntlig, skriftlig eller p\u00e5 trykk, i kunstnerisk form eller gjennom en hvilken som helst uttrykksm\u00e5te barnet m\u00e5tte velge.\u00bb", "Karm\u00f8ys kommuneadvokat, May Britt Mannes, kom inn d\u00f8ra.", "\u00abFor barnevernets del skulle vi gjerne latt deg f\u00e5 h\u00f8re alt. Men av hensyn til barnets beste, m\u00e5 vi si nei. Det viktigste for oss er at barnet ikke blir skadelidende,\u00bb sa hun vennlig, som om saken allerede var avgjort.", "Dommer \u00c5ge Sk\u00e5lnes satte retten og boret blikket i meg.", "\u00abDa vil jeg be deg om \u00e5 forlate rettssalen,\u00bb sa han.", "Noen minutter senere ble jeg kalt inn igjen. S\u00e5 leste dommeren opp rettens kjennelse.", "IDA VAR 16, P\u00c5PEKTE TINGRETTSDOMMER Sk\u00e5lnes. Hun hadde hatt kontakt med meg over lengre tid. En reportasje om saken hennes ville bli skrevet uansett om jeg fikk delta i den lukkede rettssaken eller ikke. Moren hadde samtykket i at jeg fikk v\u00e6re der.", "\u00abEtter rettens vurdering,\u00bb sa dommeren, \u00aber det viktig for allmenheten \u00e5 f\u00e5 innblikk i hvordan saker av denne karakter behandles i rettsapparatet. Det er da viktig at den som skal sette et kritisk lys p\u00e5 denne delen av den offentlige forvaltningen, som tar avgj\u00f8relser som er av stor viktighet for de involverte, har innsikt i alle deler av behandlingen.\u00bb", "Jeg fikk lov til \u00e5 f\u00f8lge rettssaken, slik Ida \u00f8nsket.", "S\u00e5 tok retten en lengre pause.", "IDAS FLY FRA BARDUFOSS VAR FORSINKET. Jeg gikk ned i foaj\u00e9en. Jeg var spent p\u00e5 mitt f\u00f8rste m\u00f8te med Ida og \u00f8nsket \u00e5 hilse p\u00e5 henne f\u00f8r retten ble satt. Men jeg var ikke den eneste. I foajeens sofa satt ogs\u00e5 Idas mor og hennes advokat, Svein Kjetil Lode Svendsen, og ventet. P\u00e5 trappa utenfor sto kommuneadvokat May Britt Mannes og Idas saksbehandler. De speidet nedover gata. Noen kvartaler unna satt Idas advokat, Sverre Hetland, og ventet. P\u00e5 et pauserom i rettsbygningen satt dommerne. Og ventet.", "Ventet p\u00e5 ei jente som lekte med tanken p\u00e5 \u00e5 r\u00f8mme.", "Og der kom hun spaserende rundt gatehj\u00f8rnet, med hendene i lomma og hodetelefoner p\u00e5 \u00f8rene. Hun feide forbi saksbehandleren og kommuneadvokaten, uten \u00e5 ofre dem et blikk. Et par meter bak henne kom to bredskuldrete karer luntende. Personalet fra institusjonen i nord.", "Inne i foajeen ga hun moren sin en klem.", "Jeg rakte fram h\u00e5nda.", "\u00abS\u00e5 der er du, endelig.\u00bb", "Hun h\u00e5ndhilste og smilte tilbake. H\u00e5ret var kortklippet, med lysebrune striper i en lugg som strittet til v\u00e6rs. Kl\u00e6rne s\u00e5 nye ut. Basketcaps, burgunder hettegenser, lysebrun bukse og Converse-sko.", "Hun kastet et blikk bakover.", "\u00abSaksbehandleren min hilser jeg hvert fall ikke p\u00e5.\u00bb.", "S\u00e5 marsjerte hun opp trappa.", "Vi andre fulgte etter.", "KOMMUNEADVOKAT MAY BRITT MANNES hadde tatt p\u00e5 seg rettskappa. Hun lente seg fram mot mikrofonen.", "\u00ab My fucking life sucks like hell ,\u00bb sa kommuneadvokaten. Og kikket opp p\u00e5 dommerne.", "P\u00e5 skranken foran henne l\u00e5 permene med barnevernets sakspapirer om Ida. De var fulle av gule overstrykninger. N\u00e5 leste kommuneadvokaten opp noe Ida hadde skriblet da hun fremdeles gikk p\u00e5 skolen, ikke lenge f\u00f8r barnevernet grep inn. Ida hadde kr\u00f8llet papiret med skribleriene sammen og kastet det i s\u00f8ppelb\u00f8tta. Men en elev hadde sett det og gitt papirballen til l\u00e6reren. N\u00e5 var det blitt bevismateriale i rettssal 23.", "Barnevernet m\u00e5tte vise at Ida hadde s\u00e5 alvorlige atferdsproblemer at tvangsplassering var n\u00f8dvendig. De m\u00e5tte ogs\u00e5 m\u00f8te en p\u00e5stand de visste ville komme. En p\u00e5stand om at Idas atferdsproblemer kom av at barnevernet behandlet henne d\u00e5rlig. Barnevernet mente derimot at problemene skyldtes ting som hadde skjedd f\u00f8r barnevernet grep inn: Grove seksuelle overgrep. Og omsorgssvikt fra morens side.", "Da jeg siden fors\u00f8kte \u00e5 finne noen r\u00f8de tr\u00e5der i kommuneadvokatens innlegg, s\u00e5 jeg tre hovedfortellinger: Afrika-historien, verstinghistorien og Nord-Norge-historien.", "V\u00c5REN 2010 TOK MOREN med seg 11 \u00e5r gamle Ida og reiste fra Haugesund til et afrikansk land. Moren hadde m\u00f8tt en mann derfra p\u00e5 Internett og trodde han var mannen i hennes liv. Planen var \u00e5 reise ned og gifte seg.", "Skolen var ikke informert om flyttingen. Plutselig sto bare Idas pult tom.", "\u00abIdas mor holdt flytteplanene skjult,\u00bb sa Idas saksbehandler i retten.", "Hun mente det var en belastning for Ida ikke \u00e5 f\u00e5 ta ordentlig farvel med familie og venner.", "Dette var ikke f\u00f8rste gang barnevernet h\u00f8rte om Ida. Fra hun var tre til ni \u00e5r mottok barnevernet seks bekymringsmeldinger. Alle var bekymret for at moren ikke klarte \u00e5 f\u00f8lge opp.", "\u00abEr observert ute alene tidlig p\u00e5 morgenen i bare tr\u00f8ye, tissev\u00e5t bleie og st\u00f8vler,\u00bb noterte barnevernet da Ida n\u00e6rmet seg to og et halvt \u00e5r.", "\u00abIf\u00f8lge melder sliter mor med psykiske problemer, og ser ikke barnet. (...) Hun snakker stygt og mindreverdig til barnet sitt, og banner mye til henne,\u00bb noterte en saksbehandler da Ida var fem.", "Fra da av kom barnevernet med enkelte tilbud til moren. Moren takket ja til at Ida kunne v\u00e6re hos en bes\u00f8ksmor av og til. Hun fikk dekket SFO- og barnehageutgifter og enkelte fritidsaktiviteter. Da Ida var sju \u00e5r fikk barnevernet nok en bekymret telefon: \u00abStakkars Ida, hun har selv ringt og spurt om hun kan f\u00e5 bo hos meg,\u00bb sa melderen.", "I 2006, da Ida fylte \u00e5tte \u00e5r, tilb\u00f8d barnevernet \u00e5 plassere henne utenfor hjemmet. Moren takket nei.", "\u00c5ret etter mottok barnevernet de to siste bekymringsmeldingene. Begge varslerne hevdet at moren hadde en ustabil oppf\u00f8rsel, som Ida hadde utviklet forsvarsmekanismer mot.", "\u00abVi vil f\u00f8lgelig over tid st\u00e5 overfor et barn som m\u00e5 bruke all sin energi p\u00e5 \u00e5 skjule hvordan hjemmesituasjonen er, samtidig som hun skal kompensere for moren. Barnevernet m\u00e5 umiddelbart gripe inn,\u00bb mente den ene melderen.", "Samme \u00e5r tilb\u00f8d barnevernet seg \u00e5 veilede moren. Hun takket nei.", "S\u00e5 forsvant Ida og moren tilsynelatende fra barnevernets radar. Tre \u00e5r senere sto Idas pult tom. Den 11 \u00e5r gamle jenta og moren ble etterlyst gjennom Interpol.", "Dommer Sk\u00e5lnes b\u00f8yde seg mot mikrofonen.", "\u00abHusker du hvordan Idas mor reagerte p\u00e5 disse bekymringsmeldingene?\u00bb", "\u00abJeg husker at hun en gang opps\u00f8kte en av dem hun trodde hadde varslet barnevernet,\u00bb svarte saksbehandleren, og gjenga episoden slik hun hadde f\u00e5tt den fortalt: \u00abHer har du jenta. Du kan jo pr\u00f8ve deg, du,\u00bb skal moren ha sagt f\u00f8r hun forlot Ida og en pose med kl\u00e6r p\u00e5 trappa.", "\u00abHun kom riktignok tilbake etter en stund. Men du kan jo tenke deg hvordan det m\u00e5 ha v\u00e6rt for ei lita jente \u00e5 bli levert som ei pakke p\u00e5 d\u00f8ra.\u00bb", "IDAS MOR RISTET P\u00c5 HODET. Hun hvisket frustrert til advokaten sin under barnevernets innlegg. Ida var som i en annen verden. Hun satt og halvsov. Eller hun tegnet noe p\u00e5 et ark, skj\u00f8v det foran advokaten som smilte i munnviken f\u00f8r han vendte blikket mot vitneboksen.", "Saksbehandleren fortalte at moren og Ida kom hjem igjen sommeren 2013. De startet p\u00e5 nytt p\u00e5 Karm\u00f8y.", "\u00abDet m\u00e5 ha v\u00e6rt en enorm lettelse for Ida \u00e5 komme tilbake til Norge,\u00bb sa hun.", "Hun begynte i tiende. I enkelte fag holdt hun greit f\u00f8lge. Men i fag som bygde p\u00e5 tidligere kunnskap, som matematikk, var hun if\u00f8lge skolen p\u00e5 niv\u00e5 med en sjuendeklassing.", "Ved inngangen til 2014 var det lite som tydet p\u00e5 at Ida snart skulle f\u00e5 livet snudd p\u00e5 hodet. Det vil si, noe skurret. P\u00e5 et tidspunkt satt hun i klasserommet og skriblet for seg selv:", "My fucking life sucks like hell. Hvorfor er jeg stygg? Ingen liker meg. Hvorfor behandler mamma meg s\u00e5nn? Jeg vil d\u00f8.", "Hun tegnet et menneske med en revolver mot hodet. \u00ab1-2-3\u00bb, sto det.", "Men det var natt til nytt\u00e5rsaften Idas jordskjelv startet. Hun skulle sende ei tekstmelding til ei venninne. Hun sendte den til l\u00e6reren i stedet, ved en feil.", "\u00abJa, eg komme bort seinare, men live e fucka opp, blir mobba p\u00e5 skolen, e i fengsel hjemma, f\u00e5r aldri g\u00e5 nesten til venner. Mamma mase jo faen meg om alt. \u00c5ss\u00e5 fortalte eg at eg hadde kj\u00e6reste, s\u00e5 sa hu te stefaren min at eg klare n\u00e5 nesten ikkje meir, kanskje hu burde flytta ut. Vett du ka? Eg gir faen i alt. Vil bare d\u00f8. Eller flytta ut. Sko aldri blitt f\u00f8dt. Mamma sendte meg jo faen meg vekk n\u00e5r me va i Afrika, te ein aen familie. Og der slo han eine meg ein gong. Bodde der i sju m\u00e5nader. Glede meg faen til 2014 - going to be a hell.\u00bb", "DEN FEILSENDTE MELDINGA f\u00f8rte til at Ida begynte \u00e5 betro seg til den kvinnelige kontaktl\u00e6reren. Mye av kontakten skjedde p\u00e5 sms. Ida fortalte at hun hadde blitt voldtatt av fremmede menn under oppholdet i Afrika. Moren visste angivelig ingenting. Hun fortalte ogs\u00e5 at hun i Afrika hadde begynt \u00e5 spise sterke tabletter. De gjorde henne svimmel og fikk henne til \u00e5 glemme. Hun spiste fremdeles tabletter. Livet var \u00f8delagt, skrev Ida til l\u00e6reren. L\u00e6reren svarte at hun m\u00e5tte f\u00e5 hjelp.", "Om kvelden 13. januar hadde de en lengre sms-samtale som kulminerte med at Ida skrev at hun hadde svelget flere valiumtabletter.", "\u00abEg bl\u00f8r naseblod\u00bb skrev hun.", "S\u00e5 ble det stille. L\u00e6reren slo alarm, og en halv time f\u00f8r midnatt stormet ambulansepersonellet inn p\u00e5 rommet hennes. Ida v\u00e5knet av at de tok p\u00e5 \u00f8yet hennes.", "Det var falsk alarm. Hun hadde ikke v\u00e6rt ruset. Hun hadde overdrevet for \u00e5 f\u00e5 l\u00e6rerens oppmerksomhet.", "Morgenen etter satt hun hos barnevernet, sliten og nedbrutt. Hun hadde knapt spist, drukket eller sovet p\u00e5 flere dager. Til frokost hadde hun tatt en tablett. Moren \u00f8nsket hun ikke \u00e5 treffe.", "Barnevernet snakket med moren samme dag. Hun framsto som kaotisk, truet dem og evnet ikke \u00e5 se Idas problemer, mente de. Om ettermiddagen fattet barnevernsjefen i Karm\u00f8y beslutningen: Det ville sannsynligvis v\u00e6re til stor skade om Ida ble sendt hjem til moren. Hun ble derfor akuttplassert i et beredskapshjem p\u00e5 Stord.", "Noen uker senere ble hun plassert hos en fostermor p\u00e5 Karm\u00f8y, slik at hun kunne gjenoppta skolen og ha samv\u00e6r med moren. Det ble mange v\u00e5kenetter for b\u00e5de fostermoren og Ida, mange netter hvor Ida fortalte hva som hadde skjedd i Afrika.", "11-12 \u00e5r gammel skal hun ha smadret en bil. Hun skal ha stukket av, for s\u00e5 \u00e5 bli arrestert av politiet. Barnevernet fant ingen dokumentasjon p\u00e5 Idas skolegang i Afrika. Men de forsto det slik at hun hadde g\u00e5tt p\u00e5 tre skoler, og blitt utvist fra den ene, uklart hvorfor.", "Men det mest hjerteskj\u00e6rende var historien om voldtektene. Detaljene hadde kommet stykkevis, i betroelser til fostermoren og l\u00e6reren. Ida fortalte at hun var blitt voldtatt av flere menn under oppholdet i Afrika. Hun hadde ikke nevnt ett ord om voldtektene til moren.", "Barnevernet reagerte ogs\u00e5 p\u00e5 at hun hadde blitt sendt til et annet afrikansk land. I sju m\u00e5neder hadde hun bodd hos en pastor og hans familie. Moren \u00f8nsket, if\u00f8lge barnevernet, \u00e5 sikre at Ida ble gitt en god oppdragelse.", "\u00abIda m\u00e5tte da leve i frykt, overlatt til seg selv,\u00bb sa saksbehandleren. \u00abP\u00e5 egen h\u00e5nd skulle hun bearbeide og takle sine vonde f\u00f8lelser og vanskelige opplevelser. Det var ingen der til \u00e5 fortelle henne hvordan hun skulle opptre n\u00e5r de vonde f\u00f8lelsene dukket opp.\u00bb", "Det ble ikke noe av gifterm\u00e5let med mannen moren hadde funnet p\u00e5 Internett. Men hun fant en annen mann i Afrika. Noen m\u00e5neder etter at Ida og moren kom til Karm\u00f8y, kom han etter.", "Om nettene ble fostermoren sittende p\u00e5 sengekanten mens Ida l\u00e5 i fosterstilling, sugde p\u00e5 tommelen eller kastet seg rundt i senga.", "\u00abNei, ikke beltet,\u00bb sa hun i s\u00f8vne. \u00abNei, det gj\u00f8r vondt.\u00bb", "\u00abStefaren har tidligere st\u00e5tt her i retten og innr\u00f8mmet at han slo henne med beltespenna i selvforsvar. Det m\u00e5 ha gjort fryktelig vondt,\u00bb sa saksbehandleren.", "Barnevernet fastslo at Ida var ei traumatisert jente. If\u00f8lge kommuneadvokat May Britt Mannes var f\u00f8lgende de viktigste grunnene til traumene: Mors mange\u00e5rige omsorgssvikt, den plutselige flyttingen til Afrika, voldtektene, voldshendelsene og de sju m\u00e5nedene hun var overlatt til seg selv.", "Brannen i \u00d8ygarden og Idas utageringer hadde sin rot i all elendigheten som hadde funnet sted f\u00f8r barnevernet kom p\u00e5 banen. Hevdet barnevernet.", "HVER GANG DOMMEREN SA \u00abPAUSE\u00bb, ble rettssalen t\u00f8mt p\u00e5 sekunder. Dommerne forsvant ut bakd\u00f8ra, Ida hastet ned trappene og ut p\u00e5 gata der personalet ga henne fyr. Hun satte hodetelefonene p\u00e5 plass, skrudde p\u00e5 musikken og ruslet av g\u00e5rde med de to bredskuldrede karene etter. Hun dro hetta over hodetelefonene, lot musikken str\u00f8mme p\u00e5, og en av l\u00e5tene hun h\u00f8rte p\u00e5 den dagen var av Kaveh .", "Av og til er jeg dum Av og til er jeg ond Av og til er jeg dum Av og til g\u00e5r det galt Av og til er jeg ond Og her og n\u00e5 gir jeg faen", "SAKSBEHANDLEREN FORSVANT inn i en sidegate for en r\u00f8ykepause. Jeg s\u00e5 at hun gikk hvilel\u00f8st fram og tilbake nede p\u00e5 fortauet. Hvor mange barn hadde hun ansvar for? Hvordan var det \u00e5 vitne mot et barn du skulle hjelpe? Hvis Ida ringte henne, var det gjerne p\u00e5 privattelefonen om kvelden. Av og til likte hun saksbehandleren. Hun kunne ringe og prate, gr\u00e5te sine bitre t\u00e5rer eller, som halvannen uke f\u00f8r rettssaken, sende henne en SMS:", "\u00abDu b\u00f8r passe deg i rettssaken! Skal banke deg s\u00e5 j\u00e6vlig opp for \u00e5 ha puttet meg her oppe! Ikke tro du skal v\u00e6re s\u00e5 j\u00e6vlig t\u00f8ff fordi du liksom har makt. Eg ska hjem til mamma uansett ka du seie. Dra til helvete.\u00bb", "En SMS saksbehandleren hadde anmeldt Ida for - og en sak som senere ble henlagt.", "N\u00e5 tok hun plass i vitneboksen.", "\u00abDet kan virke som folk rundt Ida gir opp hele tida. Men det er faktisk en grunn til det,\u00bb sa saksbehandleren, og leverte et forsvar for barnevernets vedtak om \u00e5 plassere Ida p\u00e5 institusjon uten samtykke.", "\u00c5 bli plassert etter barnevernlovens \u00a7 4.24 betydde at barnet ble tvangsplassert p\u00e5 institusjon p\u00e5 grunn av alvorlige atferdsvansker. Dette kunne v\u00e6re alvorlig eller gjentatt kriminalitet, vedvarende rusproblemer eller atferdsproblemer p\u00e5 \u00abannen m\u00e5te\u00bb.", "Saksbehandleren fortalte at Idas problemer hadde toppet seg i mars 2014, dr\u00f8yt to m\u00e5neder etter at barnevernet overtok ansvaret. P\u00e5 dette tidspunktet bodde hun hos fostermoren i Karm\u00f8y. Hun hadde v\u00e6rt innlagt p\u00e5 ungdomspsykiatrisk, begynt med selvskading og m\u00e5tte ha fostermoren ved sengekanten om nettene. Det ble for mye for en trebarnsmor som drev en egen bedrift.", "Mot slutten av mars reiste saksbehandleren med Ida til Bergen. Hun fikk et godt inntrykk av institusjonen Kalfaret, men allerede neste dag r\u00f8mte Ida. Etter et mislykket fors\u00f8k p\u00e5 \u00e5 ta bussen hjem til Karm\u00f8y, havnet hun i Nyg\u00e5rdsparken, der hun if\u00f8lge rapportene narkodebuterte, i tillegg til \u00e5 ha spist piller og drukket alkohol. Da hun ble funnet, utagerte hun angivelig mot politiet.", "\u00abHun misbrukte tilliten hun fikk. Hun valgte et destruktivt milj\u00f8,\u00bb sa saksbehandleren.", "Etter et dr\u00f8yt d\u00f8gn p\u00e5 r\u00f8mmen konkluderte Barnevernsvakten i Bergen og barnevernstjenesten i Karm\u00f8y at Ida ikke kunne bo p\u00e5 den \u00e5pne institusjonen Kalfaret. I stedet mente de hun burde bli tvangsplassert p\u00e5 en behandlingsinstitusjon.", "Slik havnet hun i \u00d8ygarden. Der kunne de ramme henne tettere inn, ta urinpr\u00f8ver av henne, begrense bevegelsesfriheten hennes, fotf\u00f8lge henne utenfor institusjonen, behandle henne.", "Saksbehandleren listet opp en tilsynelatende uendelig liste over trusler og utageringer Ida hadde gjort seg skyldig i \u2013 toppet av brannen i \u00d8ygarden.", "\u00abEn ting er at du ikke vil v\u00e6re en plass. En annen er n\u00e6rmest \u00e5 jevne den med jorda,\u00bb sukket hun.", "Ogs\u00e5 de tre og en halv m\u00e5nedene ved Stavanger akuttsenter ble en historie om drapstrusler, vindusknusing, fors\u00f8k p\u00e5 brannstifting og utagering mot personale og politi. Og etter hvert selvskading i form av svelging av glassbiter og andre skarpe gjenstander. Hun grep tak i Idas uttalte \u00f8nske: \u00c5 komme seg vekk fra sitt sjuende hjem under barnevernets omsorg, institusjonen i Indre Troms.", "\u00abIda vil aldri v\u00e6re der hun er,\u00bb sa saksbehandleren. \u00abHun vil alltid v\u00e6re en annen plass.\u00bb", "I EN PAUSE BLE JEG ST\u00c5ENDE ved inngangsportalen sammen med kommuneadvokat Mannes.", "\u00abS\u00e5nn er det hver gang,\u00bb sukket hun. \u00abDu f\u00f8ler deg som den onde.\u00bb", "Men, la hun til, hun visste at det ikke var slik. Hun visste jo at hun arbeidet for barnets beste.", "\u00abJeg vet ikke om det kommer s\u00e5 godt fram,\u00bb sa hun tilbake ved skranken i rettssal 23, \u00abmen Ida er ei kjekk jente som har mange kvaliteter oppi alt dette her. N\u00e5r hun klarer \u00e5 roe seg, er det ei trivelig jente.\u00bb", "S\u00e5 begynte hun p\u00e5 Nord-Norge-historien.", "P\u00e5 sin f\u00f8rste dag i Nord-Norge tente Ida p\u00e5 rommet sitt. Hun truet med \u00e5 drepe personalet, knuste to bilruter og stakk ned en ansatt med et glassk\u00e5r f\u00f8r en annen ansatt kastet henne i bakken s\u00e5 nesa brakk.", "\u00abDet var alts\u00e5 dag \u00e9n i Nord-Norge,\u00bb sa hun.", "N\u00e5, fem m\u00e5neder senere, gikk det bedre, if\u00f8lge kommuneadvokat Mannes. Institusjonen leverte hva Ida trengte. Stabilitet og forutsigbarhet. Ro og trygghet.", "Lederen for institusjonen, Ann-Heidi Smith-Meyer, gikk i vitneboksen. Hun fortalte at Ida bodde som eneste ungdom i et hus som l\u00e5 relativt \u00f8de, 40 minutters biltur fra Bardufoss. Det var til enhver tid tre ansatte p\u00e5 jobb. De gikk lange skift over flere d\u00f8gn. Personalet hadde v\u00e6rt stabilt.", "Starten var vanskelig, med flere selvmordsfors\u00f8k, turer med ambulansehelikopter og akuttinnleggelser p\u00e5 sykehuset i Troms\u00f8. Men n\u00e5 hadde Ida roet seg. Det hadde v\u00e6rt lange perioder uten trusler, utagering, selvskading eller inntak av medikamenter. Ida hadde endelig g\u00e5tt med p\u00e5 \u00e5 bli utredet ved ungdomspsykiatrisk i Troms\u00f8 og hadde ukentlige samtaler med en psykolog ved sykehuset.", "Avdelingsleder Smith-Meyer var klokkeklar p\u00e5 strategien: Ida skulle ikke f\u00e5 sprenge seg ut av ogs\u00e5 denne institusjonen. Personalet skulle v\u00e6re som fjell. De skulle \u00abst\u00e5 i det\u00bb uansett hvilke stormer Ida kastet dem ut i.", "Ida hadde fremdeles mareritt om nettene. Etter utageringer var hun bekymret for om de var sinte p\u00e5 henne og ba om unnskyldning. Hun r\u00f8yket og snuste, men hadde ingen rusproblemer.", "Fredag f\u00f8r avreise til rettssaken i Haugesund hadde de hatt et tilbakeslag. Ida hadde tent p\u00e5 rommet sitt. Noe liknende hadde hun ikke gjort siden slutten av oktober. Men det viste at Ida fortsatt beh\u00f8vde en \u00abtydelig innramming\u00bb. Det viste hvor viktig det var at Ida fortsatt var plassert p\u00e5 tvang, slik at personalet for eksempel kunne ta urinpr\u00f8ver, kontrollere post eller foreta ransakinger. Det siste hadde vist seg n\u00f8dvendig. P\u00e5 rommet og i lommene hennes hadde de funnet b\u00e5de medikamenter, tapetkniver, barberblad, glassk\u00e5r og lighter.", "\u00abDet er for tidlig \u00e5 slippe henne,\u00bb sa avdelingslederen.", "Slik var Nord-Norge-historien.", "IDAS ADVOKAT, Sverre Hetland, trykket p\u00e5 en knapp. Stillheten i salen ble avl\u00f8st av den mekaniske lyden av skranken som ble heist opp.", "\u00ab\u00c6rede tingrett...\u00bb", "Sverre Hetland var stillfaren, hastig og skarp. Han var 40 \u00e5r, trebarnsfar og hadde v\u00e6rt jurist i politiet og Arbeidstilsynet. Han hadde representert Ida i alle fylkesnemndssakene siden barnevernet overtok omsorgen ett \u00e5r tidligere. De hadde tapt hver eneste sak. Moren hadde villet sparke Hetland. Men Ida hadde tviholdt p\u00e5 ham. Hun klarte ikke helt \u00e5 si hvorfor. Kanskje hadde det \u00e5 gj\u00f8re med at hun kunne ringe ham n\u00e5r som helst p\u00e5 d\u00f8gnet. Kanskje med starten deres. Hetland kunne ha tatt en telefon til Ida, for s\u00e5 \u00e5 treffes i fylkesnemnda. I stedet hadde de hatt flere lange bilturer sammen, til og fra nemndsm\u00f8tene. De hadde blitt kjent med hverandre. En gang hun ikke visste hva hun skulle svare p\u00e5 et av mine sp\u00f8rsm\u00e5l, viste jeg til hva Hetland hadde ment om saken.", "\u00abJeg f\u00f8ler det Sverre f\u00f8ler,\u00bb sa Ida.", "N\u00e5 sto han nok en gang ved siden av henne og fortalte kortversjonen av Idas historie. Han viste til at Ida hadde oppf\u00f8rt seg eksemplarisk de f\u00f8rste ukene i beredskapshjem, og ikke hatt en eneste registrert utagering inntil mars 2014.", "\u00abS\u00e5 gjorde barnevernet en dramatisk feil,\u00bb sa han.", "Flyttingen fra Karm\u00f8y til Bergen i mars skjedde p\u00e5 verst mulig m\u00e5te, mente han, med fysisk maktbruk, polititransport og h\u00e5ndjern.", "\u00abDet var en voldsom opplevelse for Ida. Den dagen startet Ida sin kamp mot barnevernet,\u00bb sa Hetland.", "Med en s\u00e5 d\u00e5rlig start var det ikke vanskelig \u00e5 forst\u00e5 at Ida klamret seg til den f\u00f8rste og beste hun traff p\u00e5 institusjonen i Bergen, r\u00f8mte med henne og havnet i tr\u00f8bbel i stedet for p\u00e5 bussen hjem til Karm\u00f8y. Hadde barnevernet erkjent sine feil, kunne de begynt med blanke ark igjen.", "\u00abBarnevernets dramatiske feil var at de ikke ga henne en sjanse til. De ga henne ingen reell sjanse til \u00e5 rette opp sitt feiltrinn. I stedet gikk barnevernet rett over p\u00e5 et tvangsregime.\u00bb", "ADVOKAT HETLAND TOK M\u00d8YSOMMELIG for seg p\u00e5stand etter p\u00e5stand i barnevernets historie om Ida.", "Barnevernet p\u00e5sto at Ida hadde alvorlige rusproblemer, men rapportene til b\u00e5de Stavanger akuttsenter og institusjonen i Indre Troms oppga at hun ikke syntes \u00e5 ha det, utover r\u00f8ykingen og snusingen.", "Barnevernet hadde glemt \u00e5 nevne at Stavanger akuttsenteret mente at hun hadde tatt skade av det lange oppholdet der.", "\u00abJeg kaller det en oppbevaring,\u00bb sa Hetland.", "HAN MENTE BARNEVERNET FORS\u00d8KTE \u00e5 bagatellisere en rapport skrevet av psykologene ved Universitetssykehuset i Nord-Norge. I november var Ida for f\u00f8rste gang blitt utredet. De konkluderte at hun, i tillegg til angst og depresjon, hadde en atferdsforstyrrelse \u00abknyttet opp mot barnevernsinstitusjonene hun har v\u00e6rt plassert i\u00bb. Hun hadde ikke hatt problemer med utageringer f\u00f8r barnevernet overtok omsorgen for henne, og hun hadde aldri utagert under sine utallige sykehusinnleggelser. Psykologene mente derfor at utageringene var knyttet til tvangsregimet, til konfliktsituasjoner med personalet og fysisk maktbruk som holding og legging i gulvet.", "\u00abMange av Idas utageringer skyldes alts\u00e5 at hun er tvangsplassert p\u00e5 institusjon. Da kan ikke dette ende opp med at hun fortsatt skal tvangsplasseres p\u00e5 institusjon,\u00bb sa Hetland.", "Morens advokat, Svein Kjetil Lode Svendsen, hev seg p\u00e5. Han viste til at psykologene fryktet at Idas atferdsproblemer kunne bli en del av hennes personlighet. Hvor lenge v\u00e5get barnevernet \u00e5 fortsette sin strategi med \u00ab\u00e5 st\u00e5 i det,\u00bb spurte han. S\u00e5 ikke barnevernet at tvangsregimet kunne skade Ida for alltid?", "Og hadde Ida det virkelig bedre etter at hun ble tvangsflyttet til Nord-Norge? Ida gikk ikke p\u00e5 skole lenger. Hun hadde nesten ingen venner. Det var begrenset med fritidsaktiviteter. Hun m\u00e5tte kj\u00f8res milevis hvis hun skulle noe sted. Psykologene beskrev henne som nedstemt, deprimert, preget av angst og mangel p\u00e5 livsglede. Ida trengte behandling mot traumer, men if\u00f8lge advokat Hetland fantes det ingen p\u00e5 institusjonen i nord med spesialkompetanse p\u00e5 traumer. Og: Fra hun ble flyttet til Indre Troms i september og til rettssaken n\u00e5 i februar 2015 hadde Ida fors\u00f8kt \u00e5 ta livet sitt seks ganger.", "Hetland s\u00e5 p\u00e5 dommerne og sa:", "\u00abMed s\u00e5 mange selvmordsfors\u00f8k er det vel ikke riktig \u00e5 si at det g\u00e5r bedre?\u00bb", "F\u00d8LELSENE B\u00d8LGET I MOREN og hun brast i gr\u00e5t flere ganger mens hun vitnet. Hun sto i vitneboksen, foran mikrofonen, og knuget p\u00e5 et fotografi.", "\u00abJeg har hatt et t\u00f8ft liv,\u00bb sa hun.", "Hun ble mobbet som barn, var uf\u00f8retrygdet p\u00e5 grunnlag av en psykiatrisk diagnose, som hun mente barnevernet brukte mot henne. Idas biologiske far hadde forduftet f\u00f8r f\u00f8dselen, og moren hadde v\u00e6rt alene om omsorgen.", "\u00abJeg var alene i ti \u00e5r. Ingen bes\u00f8kte meg.\u00bb", "Da hun tok med seg Ida til Afrika, var planen \u00e5 gifte seg. Men etter en stund viste det seg at mannen hun m\u00f8tte, hadde ei anna dame. Senere fant hun en ny mann. Han var kristen og kjente en pastor i et av nabolandene. Ida ble sendt til denne pastorens familie. Der ble hun boende i sju m\u00e5neder.", "\u00abJeg f\u00f8lte at det var rett,\u00bb sa moren.", "Hun \u00f8nsket at retten kunne se at Ida hadde v\u00e6rt ei helt anna jente enn den barnevernet snakket om.", "\u00abJeg vil gjerne vise dere et fotografi.\u00bb", "Dommerne studerte bildet av en solbrun Ida med hestehale, i fotballdrakt og med verdens st\u00f8rste smil. Ei afrikansk kvinne overrakte henne en diger, skinnende pokal. En pris for dagens beste fotballspiller.", "\u00ab S\u00e5 glad var hun!\u00bb", "Men hvordan var Ida da de flyttet hjem igjen sommeren 2013? Og m\u00e5nedene fram til barnevernet grep inn i januar 2014?", "\u00abOpplevde du noen ganger at hun ikke hadde det bra, at hun var trist og lei?\u00bb spurte advokat Lode Svendsen.", "\u00abNei, egentlig ikke...\u00bb", "Jeg kikket bort p\u00e5 Ida. Hun vippet p\u00e5 stolen, med hendene bak hodet og blikket festet p\u00e5 moren. Ansiktet var uttrykksl\u00f8st.", "\u00abKjente du til de seksuelle overgrepene?\u00bb", "\u00abNei! Jeg fikk sjokk da jeg h\u00f8rte om det. Jeg visste ikke... Jeg mistenkte en mann... Jeg spurte henne gjentatte ganger. Men hun nektet. Hun sa: Nei, han har ikke gjort meg noen ting. Jeg datt med sykkelen.\u00bb", "Moren delte Idas liv i to: F\u00f8r og etter barnevernets inngripen. F\u00f8r den tid drev Ida med fotball, h\u00e5ndball, sv\u00f8mming eller rytmisk sportsgymnastikk. Hun hadde gode venner, hun satt barnevakt, var utrolig glad i barn. Hun elsket dyr. Og hun var god p\u00e5 skolen, hevdet moren, selv om l\u00e6rerne mente at Ida ikke hadde utviklet seg i viktige fag mens hun var i Afrika.", "Bekymringsmeldingene barnevernet hadde mottatt f\u00f8r de reiste til Afrika, avfeide hun som \u00abs\u00e5nn barnevernstull\u00bb. N\u00e5, dr\u00f8yt ett \u00e5r etter omsorgsovertakelsen, anklaget hun barnevernet for psykisk og fysisk mishandling av datteren.", "\u00abHva tror du er det beste for Ida?\u00bb spurte Lode Svendsen.", "\u00ab\u00c5 komme hjem,\u00bb svarte moren.", "Omsorgsovertakelse inneb\u00e6rer at foreldrene fratas den daglige omsorgen for barnet. Det er barnevernet som overtar den daglige omsorgen for barnet. Det grunnleggende hensynet som kan begrunne omsorgsovertakelse er barnets beste, og baseres p\u00e5 en helhetlig vurdering. Det er fylkesnemnda for barnevern og sosiale saker som gj\u00f8r vedtak om omsorgsovertakelse. Et slikt vedtak kan ikke treffes hvis det kan skapes tilfredsstillende forhold for barnet ved hjelpetiltak.", "HUN VAR NETTOPP BEGYNT \u00c5 G\u00c5 i samtaler med en psykolog ved Universitetssykehuset i Nord-Norge. Hun skulle l\u00e6re \u00e5 takle sinnet, \u00e5 styre unna utageringer. Det var bare noen uker siden hun hadde tapetsert veggen p\u00e5 rommet sitt med lapper med egne og l\u00e5nte ord.", "BEHIND MY SMILE IS A HURTING HEART. BEHIND MY LAUGH I \u0301M FALLING APART. LOOK CLOSELY AT ME AND YOU WILL SEE THE GIRL I AM ISN \u0301T ME.", "\u00abDet g\u00e5r ikke bra med meg,\u00bb sa hun, lent mot mikrofonen.", "\u00abJeg har det for j\u00e6vlig. Jeg har fors\u00f8kt \u00e5 ta livet mitt seks ganger. Jeg har en f\u00f8lelse av at jeg ikke lever. Jeg har sagt fra mange ganger om hvordan jeg har det. Jeg har ikke venner der oppe. Jeg er ensom. Det er ingen som kan forandre p\u00e5 det, s\u00e5 lenge jeg ikke har venner. Jeg har begynt \u00e5 snakke litt mer med de p\u00e5 institusjonen. Det er bra. Men jeg kan ikke fortsette bare \u00e5 v\u00e6re sammen med voksne. Jeg m\u00e5 jo kunne f\u00e5 v\u00e6re sammen med noen som er jevnaldrende.\u00bb", "Hun hadde framtidsplaner da hun bodde med moren i Haugesund.", "\u00abJeg ville ta fotballkarrieren videre. Men n\u00e5 er alt forandret. N\u00e5 ser jeg ingen framtid.\u00bb", "\u00abJeg f\u00f8ler meg som en brikke i et system. Jeg f\u00f8ler at de ikke liker meg. Jeg vil ha vekk tvangen. \u00c5 vite at jeg ikke er under tvang lenger, vil bety noe. Tar de vekk tvangen, kan jeg akseptere \u00e5 bo i Nord-Norge ut juni,\u00bb sa hun, og viste til at barnevernets vedtak var \u00e5 ha henne tvangsplassert i nord ut juni 2015.", "\u00abHva m\u00e5 skje etter juni?\u00bb", "\u00abDa har jeg mest lyst til bli flyttet tilbake til Haugesund, eventuelt til en fosterfamilie, eller til en institusjon, hvis de absolutt m\u00e5. Det viktigste er at jeg f\u00e5r fjernet tvangen, og at jeg vet at jeg kan f\u00e5 lov til \u00e5 flytte n\u00e6rmere Haugesund. Jeg trenger \u00e5 f\u00e5 en sjanse.\u00bb", "LES ALLE TILSVARENE HER:", "Hun ble konfrontert med truslene hun skulle ha kommet med til ansatte i \u00d8ygarden, om \u00e5 drepe dem og deres barn. Hun forklarte at trusler kunne glippe ut av henne i opphetede situasjoner. Spesielt nevnte hun en episode der en kvinnelig ansatt hadde snakket nedlatende og provoserende til henne mens hun ble holdt fast av politiet.", "\u00abAlle som kjenner meg, vet at jeg ikke er i stand gj\u00f8re noe mot noens unger. Jeg er ikke s\u00e5nn som person. Men n\u00e5r jeg blir provosert, kan s\u00e5nne ting komme ut av munnen min.\u00bb", "HVOR OFTE H\u00d8RER VEL IKKE DOMMERE og nemndledere at barnevernsbarn klager over \u00e5 bli d\u00e5rlig behandlet? En stund s\u00e5 det ut til p\u00e5standen ikke ble st\u00f8ttet av andre enn hennes mor og deres respektive advokater. Men s\u00e5 ba advokat Hetland dommeren ringe opp rettssakens siste vitne.", "Geir Fjeldstad, 35 \u00e5r, var politibetjent ved Sotra, Ask\u00f8y og \u00d8ygarden lensmannskontor. Han var blitt kjent med Ida gjennom to utrykninger til institusjonen i \u00d8ygarden sommeren 2014, sist da hun satte den i flammer. Etterp\u00e5 skrev politibetjenten en bekymringsmelding til barnevernet.", "\u00abMitt inntrykk var at Ida framsto som en brikke i et system, ikke som et medmenneske. Hun var fortvilet, redd og sint. Hun fortalte at hun f\u00f8lte seg ingenting verdt,\u00bb sa Fjeldstad.", "Telefonlinjen spraket og den svake h\u00f8yttaleren fikk politibetjentens ord til \u00e5 framst\u00e5 som mindre alvorlige enn de var.", "\u00abDet er min vurdering at masse aggresjon kunne ha v\u00e6rt unng\u00e5tt med bedre kommunikasjon, respekt, toleranse og ydmykhet overfor et barn som hadde det vanskelig. Hennes livssituasjon og livskvalitet hadde nok da v\u00e6rt betydelig bedre. Jeg fikk god kontakt med henne. Og jeg s\u00e5 ei jente som var ensom, redd og presset opp i et hj\u00f8rne.\u00bb", "MOT SLUTTEN AV RETTSSAKEN hvisket Ida noe i \u00f8ret til advokat Hetland.", "\u00abKan Ida f\u00e5 si noe til slutt?\u00bb spurte han.", "Dommeren nikket.", "Ida rettet ryggen og s\u00e5 ham i \u00f8ynene. Ei jente i adidasbukse blant voksne i svarte kapper.", "\u00abJeg vil bare si at jeg f\u00f8ler at jeg ikke f\u00e5r noen sjanser i dette systemet.\u00bb", "Haugesund flyplass, februar 2015. Ida g\u00e5r p\u00e5 flyet etter nok en rettssak mot barnevernet. Foran henne: De to ansatte fra institusjonen i Indre Troms.Thomas Ergo", "MOBILTELEFONEN BRUMMET. Tekstmelding fra Ida.", "\u00abEr du p\u00e5 flyplassen?\u00bb", "Vi visste at vi skulle ta samme fly fra Haugesund, og jeg hadde kikket etter henne i avgangshallen. Den vrimlet av folk. Jeg s\u00e5 henne ikke f\u00f8r hun vinket, st\u00e5ende ved siden av de to bredskuldrede karene fra institusjonen. Ingen kunne, ved \u00e5 kaste et blikk p\u00e5 Ida, ane hva slags historier hun bar p\u00e5. Hun s\u00e5 ut som ei helt vanlig jente. Hun s\u00e5 ut som den hun dr\u00f8mte om \u00e5 v\u00e6re.", "P\u00e5 vei ut til flyet b\u00f8yde hun seg plutselig ned og klappet en hund. Den hadde en skjerm rundt hodet, en s\u00e5nn som f\u00e5r mange til \u00e5 tenke: Hold deg unna, fremmed hund, den kan bite. Ida klappet og snakket kj\u00e6rlig med hunden.", "Vi satte oss sammen, et par rader bak personalet. Under samtalen spilte hun Subway Surf , et spill der man stakk fra ei sikkerhetsvakt med hund, etter \u00e5 ha blitt tatt i tagging p\u00e5 t-banen.", "Hun hadde hatt mest lyst til \u00e5 stikke av mens hun var her i s\u00f8r, sa hun. Men hun hadde bestemt seg for \u00e5 vente.", "Advokat Hetland hadde nok en gang advart henne mot \u00e5 ha for store forh\u00e5pninger. Men kanskje hun ville vinne denne gangen? Kanskje ville de voksnes system gi henne en sjanse?", "Hun skulle vente og se.", "\u00abVinner jeg, s\u00e5 stikker jeg ikke av.\u00bb", "Det var m\u00f8rkt i kabinen. Jeg skimtet de store bokstavene p\u00e5 den ene h\u00e5nda hennes. Under rettssaken hadde hun skrevet en bokstav under hver knoke.", "I D G A F", "\u00abHva betyr det?\u00bb", "\u00ab I don \u0301t give a fuck ,\u00bb sa hun.", "\u00abOg p\u00e5 h\u00e5ndleddet skal jeg tatovere Keep Fighting .\u00bb"]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "ce9f5220d4530262f9dd4abb0a8d7a44af59e950f414d6957323641bb0471f95"}, {"field": "createtime", "value": "2016-01-30T12:25:31.000Z"}, {"field": "description", "value": "Ida har g\u00e5tt til sak mot barnevernet. Hun vil ha en slutt p\u00e5 tvangsplasseringen i Nord-Norge. Har en 16-\u00e5ringen noen sjanse i de voksnes system for rettferdighet? Dommerne fatter en sjelden avgj\u00f8relse og lar Aftenbladet v\u00e6re til stede i den lukkede rettssaken. Der tegner barnevernet et uhyggelig bilde av Idas oppvekst. De mener den er \u00e5rsaken til hennes selvmordsfors\u00f8k og voldsomme utageringer \u2013 ikke behandlingen hun har f\u00e5tt i barnevernet. Men Idas advokat har et kort i ermet."}, {"field": "dominantimage", "value": "http://www.adressa.no/incoming/article12094458.ece/97a8ia/ALTERNATES/w980-default/neve.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/3390613b02af676b66086a88e0088749fb61254f.jpg?58c3bcc3"}, {"field": "dominantthumbnaildimensions", "value": "300x169"}, {"field": "heading", "value": ["Monsteret i rettssal 23 -adressa.no", "F\u00f8rste m\u00f8te med Ida", "Afrika-historien", "Versting-historien", "Nord-Norge-historien", "Motangrep", "Moren", "Bak smilet", "Det siste vitnet", "Fighter"]}, {"field": "id", "value": "3390613b02af676b66086a88e0088749fb61254f"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-concept", "value": ["daglig omsorg", "idas advokat", "idas pult tom", "barnevern", "barnevernet overtok", "ida", "barnevernet grep", "idas mor", "ida fortalte", "barnevernet overtok omsorgen", "fucking life sucks"]}, {"field": "kw-entity", "value": ["kalfaret", "\u00f8ygarden og idas", "universitetssykehuset", "t. tekstmelding", "barnevernsvakten", "nyg\u00e5rdsparken", "interpol", "sotra", "ann-heidi smith-meyer", "keep fighting", "t. hun", "storting", "kaveh", "barne", "grunnlovens 200", "bardufoss", "ida", "internett", "t. jeg", "indre troms", "arbeidstilsynet", "ask\u00f8y og \u00f8ygarden", "subway surf", "may britt mannes og idas", "aftenbladet"]}, {"field": "kw-location", "value": ["rogaland", "nord-norge", "afrika", "stord", "norge", "troms\u00f8", "karm\u00f8y", "\u00f8ygarden", "haugesund", "hordaland", "converse", "stavanger", "bergen"]}, {"field": "kw-pageclass", "value": "article"}, {"field": "kw-person", "value": ["sverre hetland", "svein kjetil lode svendsen", "\u00e5ge sk\u00e5lnes", "lode svendsen", "may britt mannes", "geir fjeldstad", "thomas ergo"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article12094458.ece/97a8ia/ALTERNATES/w980-default/neve.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Monsteret i rettssal 23"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/01/30/Monsteret-i-rettssal-23-12094463.ece"}, {"field": "pageclass", "value": ["article"]}, {"field": "publishtime", "value": "2016-01-30T12:17:57.000Z"}, {"field": "recs-articleid", "value": "12094463"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-01-30T12:17:57.000Z"}, {"field": "recs-rawtitle", "value": "Monsteret i rettssal 23 -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Ida har g\u00e5tt til sak mot barnevernet. Hun vil ha en slutt p\u00e5 tvangsplasseringen i Nord-Norge. Har en 16-\u00e5ringen noen sjanse i de voksnes system for rettferdighet? Dommerne fatter en sjelden avgj\u00f8relse og lar Aftenbladet v\u00e6re til stede i den lukkede rettssaken. Der tegner barnevernet et uhyggelig bilde av Idas oppvekst. De mener den er \u00e5rsaken til hennes selvmordsfors\u00f8k og voldsomme utageringer \u2013 ikke behandlingen hun har f\u00e5tt i barnevernet. Men Idas advokat har et kort i ermet."}, {"field": "thumbnail", "value": "http://content-thumbnail.cxpublic.com/content/thumbnail200x150/3390613b02af676b66086a88e0088749fb61254f.jpg?58c3bcc3"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-03-11T09:00:51.000Z"}, {"field": "title", "value": "Monsteret i rettssal 23"}, {"field": "url", "value": "http://www.adressa.no/pluss/magasin/2016/01/30/Monsteret-i-rettssal-23-12094463.ece"}, {"field": "urlhash", "value": "3390613b02af676b66086a88e0088749fb61254f"}], "score": 0.28193304, "siteId": "9222270286501375973", "id": "3390613b02af676b66086a88e0088749fb61254f"}

