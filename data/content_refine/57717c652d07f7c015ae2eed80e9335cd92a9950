{"fields": [{"field": "modifiedtime", "type": "time", "value": "2016-01-30T10:20:57.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "thomas ergo / stavanger aftenblad"}, {"field": "body", "value": ["\u00d8YGARDEN, ONSDAG 4. JUNI 2014. \u00abJeg kommer til \u00e5 sette fyr p\u00e5 huset. Bare vent og se.\u00bb", "Hun hevdet \u00e5 ha advart dem flere ganger. Det var ikke hun som hadde bedt om \u00e5 bli plassert p\u00e5 denne drittplassen langt uti havgapet. Samarbeid, hadde saksbehandleren sagt p\u00e5 telefon. Det eneste som ville gj\u00f8re ting bedre for Ida var samarbeid.", "Men n\u00e5 skulle hun vekk. Hjalp det ikke \u00e5 knuse ruter, ville hun om n\u00f8dvendig sette fyr p\u00e5 huset. Hun var 15 \u00e5r og hadde arr p\u00e5 ryggen, blodskorper p\u00e5 knokene og s\u00e5r i sjelen og dr\u00f8mte bare om \u00e5 v\u00e6re ei vanlig jente. Ei jente som kunne sitte i en sofa med moren og se p\u00e5 film og spise potetgull og v\u00e6re fri. Ei jente som kunne g\u00e5 ut d\u00f8ra, uten fotf\u00f8lgerne fra institusjonen etter seg. Hun hadde advart dem. Hun ville gj\u00f8re alt for \u00e5 komme seg vekk. Absolutt alt.", "\u00abJeg driter i om jeg d\u00f8r,\u00bb hadde hun sagt.", "Les tilsvar: Barnevernsjefen p\u00e5 Karm\u00f8y", "Les tilsvar: Institusjonen i Nord-Norge", "Les tilsvar: Politiet i Rogaland", "Les tilsvar: Politiet i Hordaland", "Les tilsvar: Institusjonen i \u00d8ygarden", "Les tilsvar: Bufetat", "Les tilsvar: Morens advokat", "STAVANGER, AUGUST 2014. Jeg visste ingenting om brannen i kystkommunen \u00d8ygarden. Det er s\u00e5 mange branner. Da jeg kom p\u00e5 jobb en tirsdag to m\u00e5neder senere, var det \u00e9n ny epost i innboksen.", "\u00abSLITER FORDI JEG IKKE BLIR H\u00d8RT AV BARNEVERNET,\u00bb sto det i emnefeltet.", "Den var sendt klokka 01.53.", "Jeg sukket. Jevnlig ble redaksjonen kontaktet av dypt fortvilte foreldre eller tidligere barnevernsbarn som ba oss skrive om deres kamp mot barnevernet. Noen f\u00e5 saker valgte vi \u00e5 unders\u00f8ke n\u00e6rmere. De fleste havnet raskt i papirkurven.", "At vi unders\u00f8kte disse sakene, betydde ikke at de havnet i avisa. Oftest ringte vi tilbake og fortalte at vi ikke kunne g\u00e5 videre p\u00e5 historien. Grunnene kunne v\u00e6re s\u00e5 mange. Saken var for komplisert. Anklagene lot seg ikke dokumentere. Historien hadde ikke noe i offentligheten \u00e5 gj\u00f8re. Vi hadde ikke kapasitet til \u00e5 g\u00e5 inn i saken, selv om den virket urovekkende.", "\u00c5 sjekke ut en barnevernssak innebar oftest \u00e5 gi noen et h\u00e5p, bare for \u00e5 skuffe dem. I andre enden av r\u00f8ret: desperasjon, hulking, utskjelling, taushet. Det var telefonsamtaler der jeg fors\u00f8kte \u00e5 v\u00e6re medf\u00f8lende og profesjonell.", "\u00abHEI, JEG ER EI JENTE P\u00c5 16 \u00c5R. Jeg har v\u00e6rt i barnevernet i 7 m\u00e5neder og jeg skal flytte til min 7. plass n\u00e5. Jeg blir ikke h\u00f8rt av barnevernet. Jeg krever sterk gransking av barnevernet. Politiet som har samarbeidet med barnevernet har ogs\u00e5 brukt hjelpemidler som \u00abhandcuffs\u00bb der du blir satt i h\u00e5ndjern med en lenke til foten. Det har de ikke lov til \u00e5 bruke p\u00e5 ei jente p\u00e5 16 \u00e5r. Jeg trenger hjelp til \u00e5 bli h\u00f8rt av barnevernet og det er g\u00e5tt for langt. Setter pris p\u00e5 at folk f\u00e5r lest dette.", "Hilsen Anonym.\u00bb", "Jeg leste eposten flere ganger. S\u00e5 skrev jeg tilbake. Kunne vi ta en uforpliktende prat?", "Ti dager senere ble jeg oppringt fra et ukjent nummer. Det var henne.", "Ida forklarte at hun n\u00e5 bodde p\u00e5 en akuttinstitusjon i Stavanger. Der levde hun under strenge restriksjoner. Hun var fra Karm\u00f8y. Det var noen f\u00e5 uker til hun fylte 16.", "\u00abVet barnevernet at du ringer meg?\u00bb", "\u00abNei. Og jeg f\u00e5r ikke g\u00e5 ut herfra alene. Og jeg m\u00e5 levere mobilen tilbake klokka 16.00.\u00bb", "Jeg s\u00e5 p\u00e5 klokka. Vi hadde dr\u00f8yt 20 minutter.", "\u00abSkal jeg fortelle hele historien min n\u00e5?\u00bb", "Hun virket oppstemt.", "\u00abDet rekker vi nok ikke,\u00bb sa jeg. \u00abMen kanskje du kan begynne?\u00bb", "\u00d8YGARDEN, ONSDAG 4. JUNI. At hun skulle tenne p\u00e5 institusjonen den kvelden, var egentlig ikke planlagt. Hun var bare sur og sliten etter ikke \u00e5 ha spist og sovet skikkelig p\u00e5 flere dager. N\u00e5 satt hun i senga p\u00e5 rommet sitt, et hvitmalt kvistv\u00e6relse i andre etasje av huset hun hatet. Hun trakk fram den svarte plastsekken under senga, fisket fram sekspakningen hun hadde stj\u00e5let p\u00e5 butikken, og kjente sideren sildre nedover halsen.", "P\u00e5 impuls grep hun ei parfymeflaske og kastet den. Kastet den s\u00e5 hardt hun kunne mot vinduet. Den suste gjennom ruta. Sk\u00e5rene regnet ned p\u00e5 bakken to etasjer nedenfor. S\u00e5 h\u00f8rte hun trinn i trappa.", "En gang hadde hun sl\u00e5tt knyttneven tvers gjennom det samme vinduet, og m\u00e5tte p\u00e5 legevakta og gipses. En annen gang hadde hun kastet pc-en gjennom ruta. En tredje gang ei lampe, og en fjerde gang nattbordet. Hun hadde knust kanskje alle vinduene i huset siden hun kom hit i slutten av april. Og det hadde hun gjort med knyttneven eller det hun hadde for h\u00e5nd.", "En gang spikret de opp ei sponplate foran vinduet, og dagslyset forsvant i en lengre periode.", "Hun trakk fram ei eske under senga. Der l\u00e5 fiskekniven hun hadde f\u00e5tt tak i noen dager tidligere. Cirka 20 centimeter lang, svart skaft, tagger p\u00e5 oversiden og med litt rust eller gammelt fiskeblod p\u00e5 bladet.", "De sto i gangen og s\u00e5 p\u00e5 henne.", "\u00abHva er det for noe, Ida?\u00bb spurte de.", "\u00abSer dere denne kniven?\u00bb sa hun og s\u00e5 p\u00e5 dem.", "Hun hadde langt h\u00e5r p\u00e5 den tida. Brune store \u00f8yne. Hun var slank og h\u00f8y, nesten 1,80. Hun var pen. En gang hadde hun faktisk g\u00e5tt nedover en catwalk i et moteshow mens salen applauderte. Bilder av henne fra v\u00e5ren 2014 viste smil og et varmt blikk. N\u00e5 f\u00f8lte hun seg bare kald og rolig.", "\u00abJeg har ikke lyst til \u00e5 skade noen. Kan ikke dere v\u00e6re s\u00e5 snille \u00e5 g\u00e5 ned.\u00bb", "Det var s\u00e5nn hun husket ordvekslingen.", "De to barnevernsarbeiderne rygget ned trappa. Ida husket mannens blikk. Hun hadde aldri sett ham s\u00e5nn f\u00f8r. Han virket redd. Hun kastet et par siderbokser etter dem. Rollene var snudd p\u00e5 hodet. Plutselig hadde hun makt til \u00e5 styre hva som skulle skje.", "Hun sto i jenterommet som snart skulle forvandles til kull og aske og fant fram lighteren hun hadde gjemt unna. Husreglene forb\u00f8d lighter.", "\u00abJeg tenkte at OK, de h\u00f8rer ikke. Da m\u00e5 jeg gj\u00f8re noe. Da tente jeg p\u00e5 institusjonen.\u00bb.", "Hun stappet dyna under senga, tente p\u00e5 flere steder og forsikret seg om at flammene tok tak. S\u00e5 gikk hun ned i f\u00f8rste etasje. Hun s\u00e5 ikke de to ansatte og antok at de hadde l\u00e5st seg inne p\u00e5 kontoret.", "\u00abJeg setter brannslukningsapparatet her, utenfor d\u00f8ra,\u00bb ropte hun.", "I gangen tente hun p\u00e5 en av jakkene p\u00e5 knaggrekka. Hun forsikret seg om at den tok fyr. Brannalarmen ulte. Hun gikk ut.", "DET VAR EN FIN SOMMERKVELD, lettskyet, varmt. Jenta som ville v\u00e6re ei vanlig jente, kunne siden ikke huske at hun hadde stoppet opp utenfor garasjen, plukket opp en sv\u00e6r stein og kastet den gjennom bakruta p\u00e5 stasjonsvognen som tilh\u00f8rte institusjonen. Hun passerte fylkesveien og kl\u00f8v opp p\u00e5 en fjellknaus innimellom husene i det lille byggefeltet Oen. Hun s\u00e5 ned p\u00e5 huset hvor hun, med unntak av fem dager p\u00e5 ungdomspsykiatrisk i byen, hadde bodd i en dr\u00f8y m\u00e5ned. Det s\u00e5 ut som et helt vanlig hjem i en idyllisk liten v\u00e5g. En hvitmalt enebolig i 80-tallsstil. Hage med gressplen, hekker, beplantning. Garasje med gevir over porten. Trampoline.", "Men alle i nabolaget visste. De visste kanskje ikke at det var en institusjon der to ten\u00e5ringsjenter var plassert p\u00e5 tvang. Men de visste nok at det var en barnevernsinstitusjon. Og det var den mest \u00f8de plassen 15 \u00e5r gamle Ida noensinne hadde opplevd til da.", "\u00abMamma, vet du hva jeg har gjort?\u00bb", "Hun s\u00e5 at det veltet tjukk, gr\u00e5bl\u00e5 r\u00f8yk ut av det knuste vinduet mens hun snakket i telefonen. Hun gr\u00e5t og sn\u00f8vlet mens hun ravet fram og tilbake p\u00e5 fjellet. S\u00e5 ringte hun advokaten sin og skriftet ogs\u00e5 for ham.", "Brannbilene, politibilene, ambulansene og TV2 svingte inn foran huset. Hun ble st\u00e5ende bak en busk og se p\u00e5. R\u00f8yken, bl\u00e5lysene, alarmen som ulte, brannmennene som arbeidet hektisk, alle naboene som sto rundt og s\u00e5 p\u00e5. Hun husket at hun plutselig f\u00f8lte seg som en av dem, forundret over hva hun hadde gjort. Polititjenestemennene var bev\u00e6pnet med pistoler og hadde med seg hunder i b\u00e5nd. Noen pekte plutselig opp mot haugen, pekte p\u00e5 henne. S\u00e5 gikk de mot henne, politimennene og hundene.", "Ida sprang langs fjellet og gjennom lyngen, krattet og husene. Havet p\u00e5 den ene sida, skj\u00e6rg\u00e5rden p\u00e5 den andre. Hun l\u00f8p inn i det glisne byggefeltet, h\u00f8rte at de ropte navnet hennes mens hun lette etter gjemmesteder og fluktveier. Hun sprang inn i en hage, hvor det sto ei kasse, som hun \u00e5pnet. Det l\u00e5 noen hageputer i kassa, men det var plass til henne ogs\u00e5. Hun kr\u00f8p oppi, lukket lokket, og det ble m\u00f8rkt. De var kanskje ikke mer enn \u00e9n meter unna da hun \u00e5pnet lokket p\u00e5 gl\u00f8tt.", "Hun s\u00e5 rett p\u00e5 politimennene og hundene. De var s\u00e5 n\u00e6rme. Men de s\u00e5 henne ikke. Og gikk videre.", "At hun ikke hadde tatt med seg longboardet. Da kunne hun ha skatet mot byen. Hun gikk til busskuret nede ved veien, men det gikk ingen buss. Hun sto lent mot baksida av skuret, visste ikke hva hun skulle gj\u00f8re, da hun h\u00f8rte noen rope p\u00e5 henne.", "Det var Robin Dale Oen. Naboen som drev et aktivitetssenter for ungdom. Hun hadde hilst p\u00e5 ham i helga. Han virket grei og hadde sagt at hun kunne v\u00e6re med p\u00e5 hva hun ville. Hun kunne tenke seg \u00e5 padle med kano. \u00abDu er hjertelig velkommen,\u00bb hadde han sagt.", "Hun ble sittende i busskuret og fortelle ham hva som hadde skjedd. Robin mente det var best at hun ble med ham for \u00e5 ta en prat med politiet.", "En av politibilene passerte, br\u00e5bremset og rygget tilbake mot dem i full fart. Hun l\u00f8p bak skuret igjen, men kom ikke videre, var sperret inne av hekker og buskas. Robin gikk rolig etter henne, holdt rundt henne.", "Resten var som ei tjukk t\u00e5ke. Den aggressive ropingen. Pistolene. Ryggen mot hekken. Skjoldene. Kniven som irriterte p\u00e5 innsiden av bukselinningen. De bjeffende hundene. Ei politidame som ropte: \u00abJeg skal ikke slippe hunden hvis du st\u00e5r stille.\u00bb", "Etter en stund gjenkjente hun en ny stemme. Hun hadde m\u00f8tt politimannen Geir to ganger f\u00f8r.", "En gang fant han henne midt i veien, i b\u00e5nn av en bakke. Hun hadde tryna p\u00e5 longboardet og svimt av. Ei natt hadde han rykket ut til institusjonen etter br\u00e5k, satt seg ned og snakket med henne. S\u00e5 hadde hun begynt \u00e5 fortelle, og han hadde hatt all verdens tid.", "N\u00e5 snakket Geir til henne igjen. Bare snakket rolig og spurte om hun kunne se ham i \u00f8ynene, ga seg ikke f\u00f8r hun hevet blikket. R\u00f8yken spredde seg utover kveldshimmelen, og if\u00f8lge rapporten politibetjent Geir Fjeldstad senere skrev, hadde Ida sagt:", "\u00abDette er egentlig ikke meg.\u00bb", "STAVANGER, FREDAG 22. AUGUST. Hun hadde 20 minutter f\u00f8r telefonen skulle inndras.", "\u00abN\u00e5r ble du tatt fra moren din?\u00bb", "Jeg h\u00f8rte at hun bladde i papirene.", "\u00ab14. januar 2014.\u00bb", "\u00ab14. januar i \u00e5r? Men det er jo bare sju m\u00e5neder siden. Har du v\u00e6rt p\u00e5 seks institusjoner p\u00e5 sju m\u00e5neder?\u00bb", "\u00abJa. Derfor vil jeg ta dette opp. Jeg er blitt en kasteball, og det irriterer meg.\u00bb", "Hun var snart 16 \u00e5r og var blitt en ekspert i \u00e5 oppsummere livshistorien sin for voksne med d\u00e5rlig tid. Hun hadde vokst opp med moren i Haugesund, og visste ikke hvem faren var. Da Ida var 11 hadde moren tatt henne med til et afrikansk land. Der bodde de i tre \u00e5r. Sommeren 2013 flyttet de til Karm\u00f8y.", "\u00abAlt gikk fint,\u00bb sa Ida. \u00abS\u00e5 skulle jeg sende ei tekstmelding til venninna mi. Men jeg sendte den feil. Den gikk til en l\u00e6rer i stedet. Det sto private ting der. S\u00e5 kom barnevernet og hentet meg p\u00e5 skolen og plasserte meg i et beredskapshjem p\u00e5 Stord.\u00bb", "\u00abDet m\u00e5 ha st\u00e5tt noe alvorlig i den tekstmeldinga?\u00bb", "\u00abJeg skrev i meldinga at jeg hadde tatt valium. Pluss en privat ting... At jeg ble voldtatt i Afrika. Men det var ikke mammas feil,\u00bb skyndte hun seg \u00e5 si. \u00abMamma fors\u00f8kte \u00e5 sette grenser.\u00bb", "Slik Ida fortalte historien begynte alt det vonde i livet hennes i januar 2014, da barnevernet sto p\u00e5 d\u00f8ra. F\u00f8r den dagen gikk hun p\u00e5 skole og hadde greie karakterer. Hun drev med fotball og h\u00e5ndball, hadde venninner, kontakt med familien og et hjem. Hun hadde aldri v\u00e6rt i kontakt med politiet eller pr\u00f8vd narkotika.", "\u00abJeg var ei oppeg\u00e5ende jente som drev med mye aktiviteter,\u00bb sa hun, og h\u00f8rtes ut som en voksen som s\u00e5 seg selv utenfra.", "Noen m\u00e5neder etter barnevernets omsorgsovertakelse var alt snudd p\u00e5 hodet. Hun var blitt flyttet fra institusjon til institusjon, hadde droppet ut av skolen, hadde nesten ingen kontakt med moren og familien sin, hadde ingen venner eller fritidsaktiviteter, hadde debutert med narkotika, og det hadde v\u00e6rt masse tull med politiet. Hun var stadig i retten for \u00e5 kjempe mot barnevernets vedtak: Omsorgsovertakelsen. Akuttplasseringer. Tvangsplasseringer. Hun og moren tapte hver gang.", "Det offentlige overtar omsorgen for et barn n\u00e5r foreldrene p\u00e5 en eller annen m\u00e5te ikke kan gi god nok omsorg til barnet. Det m\u00e5 v\u00e6re n\u00f8dvendig \u00e5 overta omsorgen ut fra den situasjonen barnet befinner seg i. Det er fylkesnemnda for barnevern og sosiale saker som gj\u00f8r vedtak om omsorgsovertakelse. Et slikt vedtak kan ikke treffes hvis det kan skapes tilfredsstillende forhold for barnet ved hjelpetiltak.", "Det siste var at barnevernet etter brannen i \u00d8ygarden hadde vedtatt \u00e5 tvangsplassere henne ved en institusjon i Indre Troms. Der skulle hun v\u00e6re p\u00e5 tvang fram til neste sommer. Alene med tre ansatte rundt seg d\u00f8gnet rundt.", "Moren nektet. Ida nektet. Saken var anket til Fylkesnemnda i Rogaland. Avgj\u00f8relsen ville falle neste m\u00e5ned, i september. Alle ba henne vente og se. Alle ba henne v\u00e6re t\u00e5lmodig. Men Ida var snart 16 \u00e5r og lei av \u00e5 vente.", "Fylkesnemnda er et statlig organ som i faglige sp\u00f8rsm\u00e5l har en uavhengig stilling overfor departement og fylkesmann. Fylkesnemndas vedtak kan bare overpr\u00f8ves av domstolene. Det finnes 12 fylkesnemnder for barnevern og sosiale saker i Norge.", "Hun mistrivdes sterkt p\u00e5 Stavanger akuttsenter, hvor hun hadde bodd siden brannen. Det var ikke meningen at ungdommer i Norge skulle sitte og vente t\u00e5lmodig p\u00e5 akuttinstitusjoner i to og en halv m\u00e5ned.", "\u00abJeg vil bare at folk skal se hva barnevernet holder p\u00e5 med,\u00bb sa Ida.", "Stemmen var som en sang. Hun virket oppeg\u00e5ende og sympatisk. Jeg fikk meg ikke til \u00e5 tro at jenta i andre enden av r\u00f8ret hadde tent p\u00e5 et hus av ren j\u00e6velskap.", "\u00abJeg har alle papirene. Du kan f\u00e5 lese dem.\u00bb", "Jeg svarte verken ja eller nei. Hun la p\u00e5, fotograferte sakspapirene med mobilen, mailet dem til meg og leverte telefonen fra seg.", "\u00c5tte minutter over tida.", "Det finnes en egen forskrift om bruk av tvang i barneverninstitusjon. Form\u00e5let med denne forskriften er \u00e5 sikre at institusjonen gir beboerne forsvarlig omsorg og behandling. Bruk av tvang og andre inngrep i den personlige integritet skal ikke benyttes i st\u00f8rre grad enn det som er n\u00f8dvendig for form\u00e5let. Andre fremgangsm\u00e5ter skal v\u00e6re pr\u00f8vd f\u00f8rst. Forskriften regulerer blant annet tvangsbruk i akutte faresituasjoner, kroppsvisiteringer og innskrenkede friheter.", "STAVANGER, JUNI - SEPTEMBER. Vi befant oss i samme by, men i virkeligheter som knapt ber\u00f8rte hverandre. Jeg hadde enn\u00e5 ikke bestemt om jeg skulle g\u00e5 inn i Idas sak. Jeg leste papirene, et sv\u00e6rt begrenset utdrag av hele saksmengden, fant jeg siden ut, og reiste til advokaten hennes i Haugesund for \u00e5 diskutere saken. Jeg levde mitt A4-liv sju kilometer unna, og innbilte meg at Ida satt p\u00e5 rommet sitt og kjedet seg i p\u00e5vente av fylkesnemndas avgj\u00f8relse.", "F\u00f8rst flere m\u00e5neder senere kunne jeg lese journalenes beskrivelser av ruter som ble knust, glassk\u00e5r som ble svelget, om ei jente som kunne v\u00e6re rolig om dagene, men som om nettene begynte \u00e5 g\u00e5 hvilel\u00f8st omkring i korridoren f\u00f8r hun gjerne stakk av og endte opp i politiets cellebil eller, hvis hun slapp unna, tok seg ned p\u00e5 Burger King p\u00e5 Torget. Satte seg ned ved vinduet, kikket p\u00e5 nattelivet og dr\u00f8mte om \u00e5 gli inn i menneskemengden.", "En l\u00f8rdag ville hun p\u00e5 byen, samme hva institusjonens leggetider sa. Hun streifet fram og tilbake og truet med \u00e5 brenne ned huset, og de visste at hun kanskje var i stand til det.", "\u00abHva hadde skjedd, dersom jeg hadde hatt en kniv p\u00e5 meg?\u00bb spurte hun.", "\u00abDa m\u00e5 vi ransake deg,\u00bb svarte de.", "Men det nektet hun \u00e5 la dem gj\u00f8re. De ringte politiet. Hun kastet lighteren p\u00e5 gulvet, men tok i stedet fram en tapetkniv, og fiklet med den, f\u00f8r hun ga den fra seg. De gjennoms\u00f8kte rommet hennes og fant et barberblad under senga. S\u00e5 ba de henne om \u00e5 f\u00e5 seg litt s\u00f8vn. Samme kveld begynte hun \u00e5 kaste s\u00f8ppel ut av vinduet. Hun utl\u00f8ste brannalarmen ved \u00e5 stappe papir under veggovnen og pakke den inn i dyna. P\u00e5 badet tettet hun vasken med papir. Vannet rant ut over hele gulvet. Hun ble tatt med for en alvorsprat. Der oppsto det basketak mellom henne og personalet. If\u00f8lge dem, som var de eneste som beskrev disse hendelsene i ettertid, skjedde det fordi Ida truet dem og fors\u00f8kte \u00e5 sparke en av dem. De la henne i gulvet to ganger. Etter den andre gangen begynte hun \u00e5 puste merkelig, s\u00e5 de kj\u00f8rte henne til legevakta der r\u00f8ntgenunders\u00f8kelser viste at hun trolig hadde svelget noe.", "P\u00e5 r\u00f8ntgenbildet s\u00e5 det ut til at hun hadde svelget et smykke.", "F\u00f8rst da personalet kom tilbake til institusjonen, la de merke til all taggingen. Speilet og veggen p\u00e5 baderommet hennes var full av dem.", "Fuck nattevaktene, dere fortjener \u00e5 d\u00f8, og det skal jeg s\u00f8rge for. F\u00f8lg godt med p\u00e5 hva som skjer bak dere.", "Eg var en glad jente hos mamma. Jeg savner henne. En ny sjanse ville v\u00e6rt fint. Savn.", "Livet mitt er fucked! Jeg driter i resten av livet mitt! Livet mitt blir aldri bra!", "Please. Give me one more chance.", "HUN BLE UTSATT FOR 26 TVANGSINNGREP i l\u00f8pet av de 16 ukene p\u00e5 Stavanger akuttsenter. Ti av inngrepene skjedde ved akutte faresituasjoner, der hun helst ble holdt eller lagt i gulvet. I lengre perioder ble hun nektet \u00e5 g\u00e5 noe sted uten \u00e5 bli fulgt av ansatte, isolert i en egen leilighet eller nektet \u00e5 bruke mobilen. Det var knusing av institusjonens vinduer, og hennes spesialitet: svelging av glassk\u00e5r. En dag fant personalet henne p\u00e5 badet. I h\u00e5nda holdt hun et redskap egnet til \u00e5 gj\u00f8re det slutt med, og hun sa:", "HVORFOR SVELGET HUN GLASSK\u00c5R?", "I l\u00f8pet av h\u00f8sten 2014 var hun 12 ganger p\u00e5 legevakta i Stavanger. Hun var innlagt ved sykehuset fem ganger, to ganger ved Barne- og ungdomspsykiatrisk poliklinikk. \u00c5tte ganger ble hun r\u00f8ntgen- eller CT-fotografert - som regel etter \u00e5 ha svelget glass, men ogs\u00e5 tapetkniv og andre gjenstander. Til sykehusets psykologer fortalte hun at hun slet med at personalet la henne i gulvet og plasserte henne i institusjonens sluseleilighet. Hun endte der n\u00e5r hun utagerte, motsatte seg regler og liknende.", "En psykolog skrev i sykehusjournalen:", "\u00abHer kjente hun seg innestengt med personal og fikk ofte flash backs fra traumer, noe som gjorde henne desperat, med fare for \u00e5 ville presse seg ut for \u00e5 komme seg vekk fra sterkt ubehagelige f\u00f8lelser. Det var ofte under slike hendelser det endte med utageringer og svelging av glassk\u00e5r, if\u00f8lge Ida.\u00bb", "Psykologen ba flere ganger om et m\u00f8te med Stavanger akuttsenter. Tilbudet skal ha blitt avsl\u00e5tt. 22. september ringte hun Stavanger akuttsenter \u00e5tte ganger, uten \u00e5 f\u00e5 svar. Det var heller ikke mulig \u00e5 legge igjen beskjed, noterte hun i journalen. Onsdag 8. oktober kom hun gjennom p\u00e5 telefonen. Da fikk hun beskjed om at Ida var blitt flyttet til Nord-Norge.", "Psykologen satte seg ned og skrev et siste notat om den unge pasienten.", "\u00abUndertegnede ba flere ganger om \u00e5 f\u00e5 komme ut til akuttsenteret for \u00e5 dr\u00f8fte situasjonen og veilede personalet i forhold til ivaretakelsen av Idas psykiske helse. Men dette ble avsl\u00e5tt hver gang fra senterets side. Det ble sagt fra flere ledd, ogs\u00e5 fra avdelingsleder, at de ikke hadde behov for veiledning og at dette ikke var n\u00f8dvendig. N\u00e5r undertegnede poengterte at dette var viktig for Idas helse og for at vi skulle kunne gj\u00f8re jobben v\u00e5r, ble dette likevel tydelig avsl\u00e5tt. I oktober 2014 fikk vi beskjed om at Ida var blitt flyttet til en annen landsdel.\u00bb", "DET \u00c5RET VAR 14.495 barn og ungdommer i Norge plassert utenfor sitt eget hjem. Litt over 1300 av dem var plassert p\u00e5 en barnevernsinstitusjon. Ida var en tynn papirbunke i tipshylla bak kontorstolen min. Jeg hadde mye annet \u00e5 gj\u00f8re. Hun m\u00e5tte vente. Det gikk et par uker f\u00f8r jeg fikk med meg at hun i slutten av september var blitt flyttet til Indre Troms.", "Lang tid senere leste jeg hvordan Stavanger akuttsenter i sin sluttrapport roste henne for \u00e5 v\u00e6re ei ressurssterk, positiv og morsom jente. Institusjonens ledelse beklaget at hun hadde v\u00e6rt altfor lenge p\u00e5 akuttsenteret. Tre og en halv m\u00e5ned. Konklusjon: Oppholdet hadde v\u00e6rt skadelig for henne.", "Sluttrapporten fra \u00d8ygarden, institusjonen hun nesten brant ned, beskrev mange av de samme problemene. Men det var \u00e9n vesentlig forskjell: \u00d8ygarden-rapporten var fri for selvkritikk. Leste man \u00d8ygarden-rapporten og de mange saksframleggene kommuneadvokaten i Karm\u00f8y sendte fylkesnemnda, var det n\u00e6rmest et monster som tok form:", "I april og mai hadde institusjonen i \u00d8ygarden tilkalt politiet 16 ganger for \u00e5 f\u00e5 hjelp til \u00e5 h\u00e5ndtere Ida. Det ville ta seks m\u00e5neder og koste \u00e9n million kroner \u00e5 gjenreise institusjonen etter brannen. Institusjonen skrev at Idas oppf\u00f8rsel hadde v\u00e6rt s\u00e5 ekstrem at politiet hadde sett seg n\u00f8dt til \u00e5 bruke b\u00e5de pepperspray og h\u00e5ndjern selv om de gikk mannsterke til verks. Den eneste grunnen til at hun ikke hadde havnet p\u00e5 glattcelle i Bergen, var at en politijurist hadde satt foten ned og sagt at 15-\u00e5ringer ikke hadde noe der \u00e5 gj\u00f8re. I stedet hadde de plassert henne p\u00e5 skjerming, isolert henne p\u00e5 en annen institusjon. Hun hadde knust nesten samtlige av husets vinduer, noen av dem flere ganger. Hun hadde truet personale med glassk\u00e5r, og hun hadde sagt hun skulle drepe de ansatte og deres barn.", "\u00abJenta kan oppleves som sv\u00e6rt kalkulert n\u00e5r hun framsetter truslene, og b\u00e5de politi og personal vurderer at ingen av truslene er framsatt i affekt,\u00bb sto det i sluttrapporten fra \u00d8ygarden.", "Jo, hun hadde \u00abmange positive interesser og ferdigheter\u00bb. Men hun hadde ikke klart \u00e5 \u00abnyttiggj\u00f8re seg disse ressursene\u00bb. Hennes atferd var \u00ab\u00f8deleggende for henne selv og for hennes omgivelser\u00bb.", "Mens Stavanger akuttsenter tok selvkritikk p\u00e5 vegne av barnevernet, formulerte ledelsen ved institusjonen i \u00d8ygarden seg slik:", "\u00abIda hadde et s\u00e5 ekstremt uttrykk at avdelingen ikke s\u00e5 seg i stand til \u00e5 ivareta ungdommen i den grad som var n\u00f8dvendig for hennes utvikling.\u00bb", "INDRE TROMS/STAVANGER, S\u00d8NDAG 19. OKTOBER. \u00abHei Thomas! Jeg lurte p\u00e5 om du tror om jeg g\u00e5r til media med saken min om det kan hjelpe meg?\u00bb", "Det var s\u00f8ndag. Jeg oppdaget eposten sent p\u00e5 kvelden. Men jeg hadde bestemt meg. Jeg skulle ringe henne til uka, fortelle at jeg \u00f8nsket \u00e5 g\u00e5 dypere inn i historien hennes.", "Hvorfor?", "Ida var blitt utsatt for massiv tvangs- og maktbruk. Men hun hadde ogs\u00e5 gjort de forferdeligste ting. Alt hadde skjedd p\u00e5 under et \u00e5r i barnevernets omsorg.", "Hva f\u00e5r ei 15 \u00e5r gammel jente til \u00e5 tenne p\u00e5 en institusjon? Hvorfor begynner hun plutselig \u00e5 knuse ruter og true ansatte p\u00e5 livet? Hadde Ida v\u00e6rt en slags tidsinnstilt bombe som bare m\u00e5tte eksplodere sommeren 2014? Var hun s\u00e5 skadet etter omsorgssvikt at det bare m\u00e5tte skje? Eller var det som Ida hevdet? At barnevernet hadde framprovosert en oppf\u00f8rsel som Ida ikke kjente seg igjen i? Hva slags barnevern var i s\u00e5 fall det? Hvorfor s\u00e5 barnevernet og politiet seg n\u00f8dt til \u00e5 bruke makt og tvang? Kunne det v\u00e6rt unng\u00e5tt? Og hvordan var det for en ten\u00e5ring \u00e5 v\u00e6re tvangsplassert p\u00e5 en institusjon?", "Det var sp\u00f8rsm\u00e5l som handlet om Ida. Men de var ogs\u00e5 prinsipielle. De handlet om et univers de fleste av oss aldri f\u00e5r vite noe om.", "Det var sp\u00f8rsm\u00e5l jeg \u00f8nsket \u00e5 finne ut av.", "MEN HUN FIKK IKKE NOE SVAR fra meg den s\u00f8ndagen. Jeg befant meg i en verden hvor en dag fra eller til ikke betydde noe. Det var en helt annen verden enn Idas. Samme dag fors\u00f8kte hun, if\u00f8lge journalene jeg siden leste, \u00e5 ta livet sitt.", "Da hun v\u00e5knet dagen etter, mandag 20. oktober, skal hun ha f\u00f8lt seg lettere til sinns. Hun ble kj\u00f8rt til skolen i Bardufoss, 40 minutter unna. Utover dagen forlot hun klasserommet for \u00e5 g\u00e5 p\u00e5 toalettet. Der svelget hun flere tabletter av et medikament hun angivelig hadde f\u00e5tt av en elev p\u00e5 skolen.", "Jeg gikk p\u00e5 jobb, hentet meg en kaffe, tenkte at jeg skulle ringe henne snart."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "5567ca870a9ba70b76c3366f8eb94fd140d5805a3cb066242c603834964b8aa2"}, {"field": "createtime", "value": "2017-06-03T19:22:03.000Z"}, {"field": "description", "value": "Stavanger, august 2014. Det er natt og ei 15 \u00e5r gammel jente sender en epost til Aftenbladet. Ida bor p\u00e5 en barnevernsinstitusjon mens hun venter p\u00e5 \u00e5 bli tvangsplassert i Indre Troms. Hun hevder hun levde et ganske vanlig liv, inntil barnev\u00e6rnet overtok omsorgen et halvt \u00e5r tidligere. Siden var livet snudd p\u00e5 hodet. Hun forteller om knallhard maktbruk fra personale og politifolk. Selv svarte hun med \u00e5 knuse vinduer, true, skade seg selv. Og hun satte fyr p\u00e5 en institusjon. Reporter Thomas Ergo i Stavanger Aftenblad begynner \u00e5 unders\u00f8ke jentas p\u00e5stander. Men Ida orker ikke \u00e5 vente."}, {"field": "dominantimage", "value": "http://www.adressa.no/incoming/article12089686.ece/7y3fd6/ALTERNATES/w980-default/brann.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/57717c652d07f7c015ae2eed80e9335cd92a9950.jpg?5989d768"}, {"field": "dominantthumbnaildimensions", "value": "300x169"}, {"field": "heading", "value": ["Ok, de h\u00f8rer ikke. Da brenner jeg institusjonen ned. -adressa.no", "\u00abJeg har ikke lyst til \u00e5 skade noen\u00bb", "De ropte til henne. Trinn i trappa. De var p\u00e5 vei opp.", "Akkurat det var en god f\u00f8lelse.", "\u00abIkke v\u00e6r redd, Ida\u00bb sa han n\u00e5.", "Idas liv p\u00e5 28 minutter", "\u00abJeg var ei glad jente ... Fuck nattevaktene\u00bb", "\u00abLivet mitt er \u00f8delagt.\u00bb", "Tapte anrop", "Rapport\u00f8rene om Ida", "Toalettgulvet", "Ida skrev en SMS til moren, tok farvel og segnet om p\u00e5 toalettgulvet."]}, {"field": "id", "value": "57717c652d07f7c015ae2eed80e9335cd92a9950"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-classification", "value": "pets"}, {"field": "kw-company", "value": "burger king"}, {"field": "kw-concept", "value": ["livet mitt", "jente", "institusjon", "barnevern"]}, {"field": "kw-entity", "value": ["fylkesnemnda", "ida", "anonym", "r. jeg", "r. vi", "indre troms", "t. hun", "i. at", "barne", "alene", "stavanger aftenblad", "torget", "bardufoss", "aftenbladet"]}, {"field": "kw-location", "value": ["karm\u00f8y", "\u00f8ygarden", "haugesund", "rogaland", "hordaland", "nord-norge", "afrika", "stord", "norge", "bergen"]}, {"field": "kw-pageclass", "value": "article"}, {"field": "kw-person", "value": ["geir fjeldstad", "thomas ergo", "robin dale oen"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article12089686.ece/7y3fd6/ALTERNATES/w980-default/brann.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Ok, de h\u00f8rer ikke. Da brenner jeg institusjonen ned."}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/01/30/Ok-de-h%C3%B8rer-ikke.-Da-brenner-jeg-institusjonen-ned.-12089643.ece"}, {"field": "pageclass", "value": ["article"]}, {"field": "publishtime", "value": "2016-01-30T10:20:57.000Z"}, {"field": "recs-articleid", "value": "12089643"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-01-30T10:20:57.000Z"}, {"field": "recs-rawtitle", "value": "Ok, de h\u00f8rer ikke. Da brenner jeg institusjonen ned. -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Stavanger, august 2014. Det er natt og ei 15 \u00e5r gammel jente sender en epost til Aftenbladet. Ida bor p\u00e5 en barnevernsinstitusjon mens hun venter p\u00e5 \u00e5 bli tvangsplassert i Indre Troms. Hun hevder hun levde et ganske vanlig liv, inntil barnev\u00e6rnet overtok omsorgen et halvt \u00e5r tidligere. Siden var livet snudd p\u00e5 hodet. Hun forteller om knallhard maktbruk fra personale og politifolk. Selv svarte hun med \u00e5 knuse vinduer, true, skade seg selv. Og hun satte fyr p\u00e5 en institusjon. Reporter Thomas Ergo i Stavanger Aftenblad begynner \u00e5 unders\u00f8ke jentas p\u00e5stander. Men Ida orker ikke \u00e5 vente."}, {"field": "thumbnail", "value": "http://content-thumbnail.cxpublic.com/content/thumbnail200x150/57717c652d07f7c015ae2eed80e9335cd92a9950.jpg?5989d768"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-08T15:23:20.000Z"}, {"field": "title", "value": "Ok, de h\u00f8rer ikke. Da brenner jeg institusjonen ned."}, {"field": "url", "value": "http://www.adressa.no/pluss/magasin/2016/01/30/Ok-de-h%c3%b8rer-ikke.-Da-brenner-jeg-institusjonen-ned.-12089643.ece"}, {"field": "urlhash", "value": "57717c652d07f7c015ae2eed80e9335cd92a9950"}], "score": 0.56578034, "siteId": "9222270286501375973", "id": "57717c652d07f7c015ae2eed80e9335cd92a9950"}

