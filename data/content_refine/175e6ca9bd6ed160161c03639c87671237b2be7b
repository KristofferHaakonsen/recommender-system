{"fields": [{"field": "modifiedtime", "type": "time", "value": "2012-04-24T10:38:09.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "I kveld sendes den store melodifestivalen fra K\u00f8benhavn. Hvor gjerne vi skulle v\u00e6rt i den danske hovedstaden, hadde nok de fleste av oss foretrukket kveldsmylderet i Nyhavn enn en parkettplass i Parken. Det fins fortsatt de som omtaler Melodi Grand Prix som \u00abprogrammet vi elsker \u00e5 hate\u00bb. Man skal ha lite p\u00e5 timeplanen for \u00e5 gi seg til \u00e5 f\u00f8le s\u00e5 sterkt for noe s\u00e5 ubetydelig.", "Dag Nordt\u00f8mme er en av ekstremt f\u00e5 tr\u00f8ndere som har gjort suksess i GP, som det heter i de rette kretser. Sant \u00e5 si er det ikke mer enn tre navn \u00e5 nevne. Merethe Tr\u00f8an som seiret i 1992, og \u00abCasanova\u00bb (tekst av Nordt\u00f8mme og musikk av Svein Strugstad) som vant i 1977. Ellers handler tr\u00f8ndersk GP-historie om \u00abkonspirasjoner, forh\u00e5pninger, bitre nederlag og andreplasser\u00bb, som en kollega skrev for noen \u00e5r siden.", "Etter at \u00abCasanova\u00bb hadde forf\u00f8rt nordmennene, sang Anita Skorgan melodien frem til en hederlig 15. plass i den internasjonale finalen. Og Nordt\u00f8mme? Han fikk sin smak av den mye omtalte Andy Warholske \u00abfemten minutters ber\u00f8mmelse\u00bb. Det inkluderer et ber\u00f8mt - og til dels beryktet nachspiel hjemme hos Elisabeth Granneman, og en riking som stilte en Rolls-Royce og flusst med champagne til disposisjon, bare de fikset ham inn p\u00e5 den internasjonale finalen i London. S\u00e5 var det over, like br\u00e5tt som det kom.", "\u00c5ret etter pr\u00f8vde parhestene Strugstad/Nordt\u00f8mme seg med et nytt musikalsk verk, \u00abPrima Donna\u00bb, men de fleste anmelderne mente at melodien var for lik den f\u00f8rste. Juryen var heller ikke begeistret, og henviste \u00abf\u00f8rstekvinnen\u00bb til sisteplass til tross for linjer som \u00abPrima Donna med stil og eleganse - gi meg en sjanse\u00bb.", "Samme \u00e5r som \u00abCasanova\u00bb-suksessen startet Nordt\u00f8mme et musikkbyr\u00e5, og i august arrangerte han norgeshistoriens st\u00f8rste pop-rally: 190 orkestre fra hele landet spilte fortl\u00f8pende d\u00f8gnet rundt p\u00e5 \u00abKanalen\u00bb i Trondheim. Det varte i 372 timer. - Det var et fantastisk PR-stunt og helt \u00abtoillat\u00bb, forsikrer Nordt\u00f8mme i dag. Blant de 190 plukket han ut \u00abThe Kids\u00bb. Det var tilfeldig, forsikrer han. Men suksessen for de unge guttene med det lange, blekede h\u00e5ret var ikke tilfeldig. De var \u00abforelska i l\u00e6rer'n\u00bb s\u00e5 det holdt.", "Siden har det ikke v\u00e6rt like spektakul\u00e6rt for Dagfinn K\u00e5re, som han er d\u00f8pt. Han har levd av \u00e5 v\u00e6re gitarist i hobbybandet \u00abHelan og Halvan\u00bb - hvor han ubetinget har utgjort den ruvende delen, av \u00e5 v\u00e6re en slags kleinskuespiller, som han selv kaller det, av \u00e5 kreere arrangementer for n\u00e6ringslivet og forskjellige organisasjoner, og i den sammenheng \u00e5 opptre som Olderdalens store s\u00f8nn B\u00f8r B\u00f8rson. - Dag Nordt\u00f8mme er en klassisk overlever, han vil alltid klare seg, sier de som kjenner ham.", "Men denne gangen stiller han i sivil, uten floss og snibel som B\u00f8r. - Men frakken peker vel i retning av Olderdalen og mellomkrigs\u00e5rene, Nordt\u00f8mme?", "Han overh\u00f8rer i f\u00f8rste omgang den mulige forn\u00e6rmelsen, men straks han har forsynt seg med kaffe og det ene, beskjedne rundstykket som neppe kan ha gitt ham den matchvekten han har, begynner han \u00e5 snakke ganske heftig om at han er vant \u00e5 klare seg p\u00e5 lite og at han tar vare p\u00e5 det han har. Frakken har han for\u00f8vrig hatt i 20 \u00e5r, og den er god nok.", "- Jeg kommer fra en fattig familie, og har et beskjedent forbruk. Jeg var seks \u00e5r da mor og jeg kom fra et lite fiskev\u00e6r i Lofoten til Trondheim. Far hadde tuberkulose, og var p\u00e5 Ringv\u00e5l sanatorium i tre \u00e5r. Vi bodde i Vestmarka feriekoloni. Mor hadde en slags vaktmesterfunksjon der. Vi hadde 26 kroner uka \u00e5 leve for. S\u00e5nt \u00absetter seg\u00bb med tanke p\u00e5 senere forbruk.", "Han hadde besteforeldre p\u00e5 Ugla. Dit r\u00f8mte han s\u00e5 ofte og s\u00e5 vedvarende at han til slutt ble boende hos besteforeldrene. N\u00e5r han trivdes best der, skyldtes det ikke foreldrene, men ogs\u00e5 at bestefaren var den siste i Trondheim som drev vognmannsforretning med hest. Hesten \u00abbodde\u00bb i kjelleren, rett under kj\u00f8kkenet. - Det var ikke noe for helser\u00e5det, men det var fryktelig koselig \u00e5 st\u00e5 opp om morgenen og kjenne lukta av hest.", "Sikkert, men det blir ikke mye Melodi Grand Prix og glamour av dette, vil leseren kanskje sp\u00f8rre.", "Sant nok, men det er et stykke dit for f\u00f8rst skal vi innom en fem-seks\u00e5ring som gjerne stilte seg opp p\u00e5 Gr\u00e5kallbanen og sang, og en senere litt sjenert ten\u00e5ring som leste egne dikt p\u00e5 elevkvelder ved ungdomsskolen p\u00e5 Sverresborg. Diktene kom f\u00f8rst, f\u00f8r eget gitarakkompagnement. Den seri\u00f8se viseb\u00f8lgen rullet inn over landet, og unge Nordt\u00f8mme var med; alvorlig og med en hang til dikt, b\u00e5de egne og andres.", "- En s\u00e6ring sett fra medelevenes synspunkt?", "- Jo, jeg tror nok det. Men jeg ble ikke mobbet, jeg hadde venner i alle leire og alle milj\u00f8er, slik jeg alltid har hatt.", "For\u00f8vrig syns jeg det er en hedersbetegnelse \u00e5 bli kalt rar eller spesiell. Det er altfor mange A4-mennesker, og for f\u00e5 byoriginaler. Tenk p\u00e5 hvordan det var i gamle dager. Det er ikke mange som skiller seg ut i bybildet i dag. Det er ogs\u00e5 en av grunnene til at jeg har skapt denne B\u00f8r B\u00f8rson-skikkelsen, i tillegg til at den \u00abselger\u00bb Trondheim. Det er viktig at noen tar p\u00e5 seg rollen som klovn. Brukskunsten eller kleinkunsten, om man heller vil, har ogs\u00e5 sine sm\u00e5 grep. F\u00f8r jeg, utkledd som B\u00f8r, g\u00e5r inn i bussen med kursdeltagere har jeg l\u00e6rt meg noen navn, noen titler, hvor enkelte kommer fra, osv. Det skaper overraskelse og latter, og det er en glede \u00e5 glede andre.", "- Hvor ble det av den seri\u00f8se visesangeren?", "- For \u00e5 si det som det er, jeg hadde ikke utseende til det. Folk begynte \u00e5 le - i tillegg p\u00e5 de g\u00e6rne stedene. Det betyr ikke at jeg har sluttet \u00e5 lese dikt, men aldri mer i offentlighet. I stedet oppdaget jeg at jeg hadde et visst talent for \u00e5 imitere. Da jeg 22 \u00e5r gammel fremsto som Rolv Wesenlund, dreide det hele bort fra diktlesing.", "- Og s\u00e5 har du skrevet sangtekster - som vi alt har skj\u00f8nt?", "- I 1977 var jeg 26 \u00e5r. Da hadde jeg skrevet mange tekster, ogs\u00e5 reklametekster . . .", "Dag Nordt\u00f8mme b\u00f8yer hele sitt voldsomme seg inn over bordet, 1,90 h\u00f8y, vekt ukjent ettersom han sluttet \u00e5 veie seg da han passerte 120 kilo, og sier intenst:", "- Jeg har alltid jobbet, alltid fors\u00f8rget meg sj\u00f8l fra jeg var en neve stor, studerte jus og markeds\u00f8konomi over flere \u00e5r, ingen eksamen, men det er derfor jeg er s\u00e5 flink med avtalerett og med penger, men jeg hadde heller ingen studiegjeld, jobbet, gjorde alt, nesten bare frilanser, de f\u00e5 faste jobbene jeg har hatt, har jeg f\u00e5tt sparken i, grunn: t\u00e5lte ikke urettferdighet, har v\u00e6rt alt - unntatt gynekolog og flygeleder, i fjor jobbet jeg 19 timer i d\u00f8gnet en m\u00e5neds tid mens jeg la opp det kjempestore, detaljerte programmet for \u00e5pningen av Telenors nybygg p\u00e5 Tyholt, har v\u00e6rt fast arrang\u00f8r for Royal Garden siden midten av 80-tallet, sier Nordt\u00f8mme og pr\u00f8ver \u00e5 trekke pusten - nok til at vi f\u00e5r skutt inn:", "- Men \u00abCasanova\u00bb - vi m\u00e5 tilbake dit?", "S\u00e5 b\u00f8yer han seg enda mer intenst inn over bordet. Synger lavt. Mer t\u00e5ler ikke Britanniahj\u00f8rnet:", "\u00abFor han er den store Casanova, dansel\u00f8ve, alle tiders Don Juan. For han er den store Casanova, helt p\u00e5 topp i stil og sjarm\u00bb. Retter seg opp, flirer: - Har du haurt n\u00e5 s\u00e5 toillat!", "Men man m\u00e5 se det som utrykk for 70-tallet. I dag er den latterlig. Men det handler ogs\u00e5 om noe annet viktig: Det gjelder \u00e5 ikke ta seg sj\u00f8l altfor h\u00f8ytidelig.", "- Svein Strugstad og du?", "- Vi kjente ikke hverandre. Han var musiker, etter hvert ogs\u00e5 med i \u00abFour Jets\u00bb. Men han hadde h\u00f8rt at jeg skrev tekster. S\u00e5 m\u00f8ttes vi p\u00e5 en kaf\u00e9. Han ga meg notene. Dagen etter fikk han dem tilbake med en ferdig tekst. Jeg overdriver ikke n\u00e5r jeg sier at den tok det meg et kvarter \u00e5 skrive. Teksten handler om en kompis - en ekte casanova. Han var utro mot kona - selv da hun l\u00e5 p\u00e5 Stiftelsen!", "Etter \u00abPrima Donna\u00bb har Svein og jeg knapt m\u00f8tt hverandre. Men det er vel slik Grand Prix er. At man m\u00f8tes og \u00absnekrer\u00bb noe sammen. Det er jo ikke annet enn skuebr\u00f8d for folket.", "Men det var fryktelig moro mens det sto p\u00e5 i 1977, full virak og mye festing, s\u00e6rlig under finalen i London. Jeg m\u00f8tte mange mennesker som jeg senere fikk bruk for. Det var den store beholdningen, pluss at teksten til Casanova ble oversatt til - jeg tror det var - 28 spr\u00e5k. Det ble jeg ikke akkurat million\u00e6r p\u00e5, men det ble et femsifret bel\u00f8p - og det var gode penger s\u00e5 tidlig som i 77/78.", "- Hvor godt lever du med ditt Eventure Arrangement, din B\u00f8r B\u00f8rson og alt det andre? Bedre eller under industriarbeiderl\u00f8nn?", "- Det svinger. Jeg gj\u00f8r mye gratisarbeid, men jeg sier ikke nei til noe oppdrag. B\u00e5de jeg selv og andre ser p\u00e5 meg som poteten. Kan brukes til det meste. Rent privat lever jeg et stille og rolig liv. Har laget meg en liten arbeidsplass i kj\u00f8kkenet hjemme p\u00e5 Ugla. Ca. to kvadratmeter. Der sitter jeg og skriver - akkurat n\u00e5 skriver jeg ogs\u00e5 en bedriftshistorie p\u00e5 oppdrag. Jeg tumler hele tiden med merkelige prosjekter. Dr\u00f8mmen er \u00e5 skrive en barnebok om oppveksten min i Lofoten.", "Dessuten er jeg enkel i matveien. Spiser mye br\u00f8dskive med syltet\u00f8y. Det er jeg glad i. S\u00e5 g\u00e5r det mye i havregryn - p\u00e5 s\u00f8ndager unner jeg meg noen rosiner oppi. Jeg er ikke akkurat noen gourmet . . .", "- Nei, det kan man vel si . . .", "- Hunden lever bedre. Den f\u00e5r i det minste kj\u00f8tt av og til. Den heter \u00abLucky\u00bb.", "- Det h\u00f8res s\u00e5nn sett naturlig ut. Men tenker du ikke p\u00e5 \u00e5rene som g\u00e5r og pensjonspoengene som ikke triller inn?", "- Nei. Jeg f\u00f8ler f\u00f8rst og fremst friheten. Dessuten er jeg garantert gjeldfri, og det er viktig n\u00e5r man lever p\u00e5 denne m\u00e5ten. I tillegg f\u00f8ler jeg - ja, jeg vil vel kalle det n\u00e6rmest en lidenskap for det jeg til enhver tid holder p\u00e5 med. B\u00f8r B\u00f8rson f.eks. Det er som jeg alt har antydet skredders\u00f8m tilpasset begivenheten. \u00c5 v\u00e6re klovn er b\u00e5de en tittel og en funksjon i samfunnet det ikke er grunn til \u00e5 skamme seg over. Det forteller historien. Dessuten er jeg trondheimspatriot. En gang ble jeg headhuntet til et Oslo-firma. Men hovedstaden - det var ikke noe for meg.", "- Du arbeider ogs\u00e5 med store og seri\u00f8se organisasjoner; legemiddelfirmaer, Nidaroskongressen, fiskerimessa - da blir det vel n\u00e6r sagt til rosiner i havregryna?", "- Bevares. Det er godt betalt. En gang fikk jeg 17 000 for \u00e5 sitte p\u00e5 scenen som B\u00f8r B\u00f8rson og spise middag . . .", "- Det minner oss om . . . skal det v\u00e6re et rundstykke til?", "Nei takk, n\u00e5 m\u00e5 jeg hjem til Ugla og jobbe . . .49 \u00e5r", "Bor p\u00e5 Ugla i Trondheim.", "Aktuell som en av tre tr\u00f8ndere med suksess i Melodi Grand Prix", "Single."]}, {"field": "category0", "value": "kultur"}, {"field": "contenthash", "value": "945d8a56e0f72c8009b0bd2061e3f2184422c58d67d604647595f3e15b7a1f5f"}, {"field": "createtime", "value": "2016-03-25T11:56:37.000Z"}, {"field": "description", "value": "Melodi Grand Prix gjorde ikke Dag Nordt\u00f8mme til million\u00e6r. B\u00f8r B\u00f8rson har heller ikke gjort ham til By\u00e5sens rikeste s\u00f8nn. Men han syns det er viktig at noen tar p\u00e5 seg rollen som klovn."}, {"field": "dominantimage", "value": "http://www.adressa.no/incoming/article1015729.ece5/ALTERNATES/w980-default/ver2%20dag_nordtomme"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/175e6ca9bd6ed160161c03639c87671237b2be7b.jpg?596a8383"}, {"field": "dominantthumbnaildimensions", "value": "300x169"}, {"field": "heading", "value": "Med kall som klovn -adressa.no"}, {"field": "id", "value": "175e6ca9bd6ed160161c03639c87671237b2be7b"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-classification", "value": "arts-and-entertainment"}, {"field": "kw-company", "value": "nyhavn"}, {"field": "kw-concept", "value": ["casanova", "melodi", "stil", "levd", "internasjonale finalen", "tekst", "dag"]}, {"field": "kw-entity", "value": ["telenors", "lucky", "vestmarka", "nidaroskongressen", "prima donna", "kanalen", "royal garden", "stiftelsen", "tyholt", "melodi grand prix", "ringv\u00e5l", "olderdalen", "the kids", "grand prix", "gr\u00e5kallbanen", "four jets", "by\u00e5sens", "eventure arrangement", "sverresborg", "britanniahj\u00f8rnet", "helan og halvan", "ugla", "b\u00f8r b\u00f8rson", "parken", "rolls-royce", "tr\u00f8an"]}, {"field": "kw-location", "value": ["casanova", "london", "oslo", "don juan", "k\u00f8benhavn", "trondheim", "lofoten"]}, {"field": "kw-pageclass", "value": "article"}, {"field": "kw-person", "value": ["andy warholske", "dagfinn k\u00e5re", "dag nordt\u00f8mme", "elisabeth granneman", "anita skorgan", "svein strugstad", "rolv wesenlund"]}, {"field": "kw-taxonomy", "value": "kultur"}, {"field": "og-image", "value": "http://www.adressa.no/incoming/article1015729.ece5/ALTERNATES/w980-default/ver2%20dag_nordtomme"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Med kall som klovn"}, {"field": "og-type", "value": "article"}, {"field": "og-url", "value": "http://www.adressa.no/kultur/article271761.ece"}, {"field": "pageclass", "value": ["article"]}, {"field": "publishtime", "value": "2001-05-12T13:35:17.000Z"}, {"field": "recs-articleid", "value": "2938630"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2001-05-12T13:35:17.000Z"}, {"field": "recs-rawtitle", "value": "Med kall som klovn -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "Melodi Grand Prix gjorde ikke Dag Nordt\u00f8mme til million\u00e6r. B\u00f8r B\u00f8rson har heller ikke gjort ham til By\u00e5sens rikeste s\u00f8nn. Men han syns det er viktig at noen tar p\u00e5 seg rollen som klovn."}, {"field": "thumbnail", "value": "http://content-thumbnail.cxpublic.com/content/thumbnail200x150/175e6ca9bd6ed160161c03639c87671237b2be7b.jpg?596a8383"}, {"field": "thumbnailfullheightdimensions", "value": "200x1977"}, {"field": "timestamp", "value": "2017-07-15T21:05:07.000Z"}, {"field": "title", "value": "Med kall som klovn"}, {"field": "url", "value": "http://www.adressa.no/kultur/article271761.ece"}, {"field": "urlhash", "value": "175e6ca9bd6ed160161c03639c87671237b2be7b"}], "score": 0.459864, "siteId": "9222270286501375973", "id": "175e6ca9bd6ed160161c03639c87671237b2be7b"}

