{"fields": [{"field": "modifiedtime", "type": "time", "value": "2012-04-24T12:42:43.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "Yngstemann Blagoja er s\u00e5 stolt av sykkelen sin. Den har han f\u00e5tt av onkel Milan, Blagojas store idol. Onkel Milan (35) jobber i Svea n\u00e5. Han er ukependler og kommer hjem til Longyearbyen annenhver torsdag ettermiddag. Da st\u00e5r den lille gutten forventningsfull i vinduet og speider etter lysene p\u00e5 pendlerflyet mot den svarte himmelen.", "Det er godt at onkel Milan og tante Misa og s\u00f8skenbarna Borislav (snart 8) og Branislav (6 1\u20442) bor p\u00e5 Svalbard og at alle er sammen igjen etter den f\u00e6le tiden i v\u00e5r og sommer.", "Verdens nordligste", "UKE-Adressa har v\u00e6rt p\u00e5 f\u00f8rjulsbes\u00f8k og ble tatt vel imot som gamle kjente fra fastlandet. I mange artikler har Adresseavisen fulgt de to familiene fra Kroatia som vant selbyggenes hjerter -og selv ble glad i Selbu.", "De lever aldeles som folk flest her i Longyearbyen. Med gleder og sorger og hverdagslig travelhet og s\u00f8te fremtidsplaner, i et helt ordin\u00e6rt boligkompleks i et lite samfunn i en ytterkant av Norge. Hadde det ikke v\u00e6rt for at de er verdens nordligste flyktninger, med en dramatisk forhistorie, hadde de kanskje ikke v\u00e6rt noe \u00e5 skrive hjem fra Longyearbyen om.", "- Jeg f\u00f8ler meg ikke som noen flyktning lenger, jeg, sier tobarnsmamma Misa Pavlovic (27) med glad r\u00f8st. Hun kom f\u00f8rst hjem fra jobben denne dagen og er i sving med \u00e5 lage god middagsmatlukt p\u00e5 kj\u00f8kkenet i det nye hjemmet sitt, som hun deler med svigerinne og svoger Svetlana og Savo og de to s\u00f8nnene deres. En midlertidig ordning.", "Svetlana og Savo venter p\u00e5 en ny leilighet som de f\u00e5r overta p\u00e5 ny\u00e5ret en gang. Den de hadde ble for kald da vinteren meldte seg her oppe p\u00e5 78 grader nord. Milan skal ogs\u00e5 komme hjem til denne helgen etter nok en uke i Svea.", "Onkel fra Fea", "- Onkel kommer fra Fea, sier Blagoja og str\u00e5ler. Han g\u00e5r i barnehage n\u00e5 og er blitt flink til \u00e5 snakke norsk - det blir mer og mer Troms\u00f8-dialekt for hver dag som g\u00e5r - han l\u00e6rer av de andre barnehagebarna. Men s-en i Svea mestrer han ikke helt enn\u00e5.", "Plutselig og uoppfordret begynner han \u00e5 synge Fola Fola Blakken. - En kjent norsk barnesang, forklarer vi v\u00e5rt serbo-kroatiske vertskap. Den m\u00e5 han ha l\u00e6rt i barnehagen i dag, bemerker foreldrene. For en tid siden var det lillegutt som visste det norske ordet kikkert. Storebror Aleksandar hadde seks\u00e5rsdag og fikk en plastkikkert av en skolekamerat. De voksne hadde bare det serbiske ordet klart for seg. \u00abKikkert\u00bb, sa Blagoja.", "Nok spenning", "Familiene Pavlovic har ikke all verden med boltreplass i fellesleiligheten, og de savner vennene i Selbu og Trondheim. Men de er s\u00e5 forn\u00f8yd. Akkurat s\u00e5 trivielt som de har det n\u00e5, akkurat slik har de dr\u00f8mt om \u00e5 leve helt siden krigen p\u00e5 Balkan endevendte tilv\u00e6relsen deres for ti \u00e5r siden og tvang dem av sted.", "N\u00e5 kommer ogs\u00e5 Svetlana (23) hjem fra jobben. Hun vasker i Svalbard Samfunnsdrift og har b\u00e5de Polarinstituttet og lokale byr\u00e5krater rundt seg p\u00e5 kontorer i de tre etasjene som er hennes arbeidsplass, og de har bare godord om henne. N\u00e5 g\u00e5r hun ut p\u00e5 kj\u00f8kkenet og hjelper svigerinnen med middagen.", "\u00c5 dele kj\u00f8kken er ikke noe problem for dem. - Vi bodde i asylmottaket p\u00e5 Fossestua et halvt \u00e5r da vi kom til Norge. Det var f\u00e6lt, forteller Misa. - Vi var fire familier med hver sine helt ulike mattradisjoner om \u00e9n komfyr. Til sammen bodde det 30 barnefamilier der p\u00e5 den tiden, og det var absolutt ikke egnet for barn.", "- Mange kulturer var mikset p\u00e5 Fossestua, skyter Savo inn, det var mye kultur, ja, og en del ukultur. Nei, den tiden vil de helst glemme. Longyearbyen er paradiset!", "- Vi liker \u00e5 ha det litt kjedelig n\u00e5, sier Savo. - Det har v\u00e6rt mer enn nok spenning. Han er nettopp kommet hjem fra vaskejobben sin og har hentet barn fra barnehage og skolefritidsordning.", "Borislav g\u00e5r i andre klasse p\u00e5 Longyearbyen skole, s\u00f8skenbarna Aleksandar og Branislav i f\u00f8rste. Barna holder mye sammen, men de har for lengst f\u00e5tt nye lekekamerater ogs\u00e5. Av samtalen skj\u00f8nner vi at Aleksandar har et godt \u00f8ye til en klassevenninne - han skal hjem til henne etter skoletid neste dag, er planen.", "Da Savo, Svetlana, Aleksandar og Blagoja kom flyttende til Svalbard i mai, var det sol og lys d\u00f8gnet rundt. Aleksandar nektet \u00e5 g\u00e5 og legge seg. Han ville ikke i seng f\u00f8r det ble m\u00f8rkt. Da m\u00e5tte han ha ventet temmelig lenge. N\u00e5 er det til gjengjeld tilsvarende m\u00f8rkt dag og natt, og slik blir det lenge enn\u00e5 her oppe.", "Greit med m\u00f8rketid", "Merker de det p\u00e5 hum\u00f8ret? Nei, det gj\u00f8r de ikke. Ikke i det hele tatt. - Vi har det jo hver is\u00e6r travelt, sier Savo. - Dagene flyr. Det som betyr alt for hum\u00f8ret v\u00e5rt er at vi er trygge. Vi har hus og jobb og alt vi trenger. Ikke et \u00f8yeblikk beh\u00f8ver vi v\u00e6re redde for at politiet skal banke p\u00e5 for \u00e5 vise oss ut av landet. Det g\u00e5r ikke an \u00e5 forklare hvor godt det f\u00f8les.", "Han reiser seg og g\u00e5r bort til TV'n og setter p\u00e5 familiene Pavlovics yndlingsvideo. Den handler om en gjenforening p\u00e5 Svalbard lufthavn 29. juli 2000. En lykkelig dag. Svetlana og Savo og barna venter og venter p\u00e5 et fly med Misa, Milan, Borislav og Branislav om bord. De har ikke sett dem p\u00e5 tre m\u00e5neder. I slutten av april ble de nemlig utvist og sendt til \u00d8st-Slavonia. Et forferdelig sjokk for familien, som helt til det siste h\u00e5pet \u00e5 f\u00e5 bli i Selbu. I midten av mai skulle samme skjebne ha rammet Svetlana og Savo og de to s\u00f8nnene. Men i siste \u00f8yeblikk \u00e5pnet det seg en mulighet for dem p\u00e5 Svalbard. Daglig leder i ISS, Longyearbyen, Arnold Kristiansen, hadde h\u00f8rt om serbo-kroatene i Selbu og tilb\u00f8d dem vaskejobb og bolig. 11. mai flyttet de s\u00e5 til Longyearbyen og begynte en ny tilv\u00e6relse. Kristiansen og Svalbardtraktaten reddet dem, som Savo takknemlig uttrykker det. Samtidig gikk alle gode krefter sammen og begynte \u00e5 jobbe for \u00e5 f\u00e5 Misa og Milan og guttene oppover fra Kroatia. Etter en reise p\u00e5 40 timer landet de p\u00e5 Svalbard olsok-kvelden og kunne flytte inn i fin leilighet.", "Lykkelig slutt", "- Jeg var livredd helt til vi var ute av kroatisk territorium, jeg turde ikke h\u00e5pe noen ting, forteller Misa fra den turen. Men det endte alts\u00e5 lykkelig.", "Misa og Milan var heldige og fikk kj\u00f8pe pene m\u00f8bler til en forholdsvis billig penge av en familie som skulle flytte til fastlandet akkurat da de kom. Det er dyrt \u00e5 etablere seg p\u00e5 Svalbard. Bortsett fra sigaretter og alkohol og indrefilet, ikke akkurat det sm\u00e5barnsfamilier har mest bruk for, m\u00e5 du betale mye for alt.", "B\u00e5de Savo, Svetlana og Milan har ekstrajobber for \u00e5 klare familienes l\u00f8pende utgifter. De betaler ogs\u00e5 mange penger i saksomkostninger etter at de tapte rettssaker om oppholdstillatelse i Norge. Men Svalbardskatten er lav, og som en kj\u00e6rkommen julegave fra den norske stat ble de nylig innvilget barnetrygd. S\u00e5 de klarer seg. - Melken koster nesten 18 kroner literen. Kanskje jeg skulle kj\u00f8pe noen kyr fra fastlandet og starte med fj\u00f8s, sier Savo sp\u00f8kefullt. - Det var jo fj\u00f8s i Longyearbyen i gamle dager.", "Hermansen himself", "B\u00e5de Misa og Savo vasker p\u00e5 forskjellige steder i Longyearbyen.", "Misa forteller fra en arbeidsdag i h\u00f8st p\u00e5 en av hybelbyggene til Store Norske Spitsbergen Kullkompani. Som vanlig var det folketomt i bygget, men s\u00e5 kommer en fremmed mann og sp\u00f8r om hun har n\u00f8kkelen til en bestemt hybel. Jo, det har Misa. Om han kan f\u00e5 l\u00e5ne den? Nei, Misa har ikke lov til \u00e5 l\u00e5ne vekk n\u00f8kkelen til ukjente. Men jeg jobber her, jeg ogs\u00e5 , innvendte den fremmede, men det hjalp ikke, Misa hadde sine instrukser.", "- En m\u00e5ned etterp\u00e5 s\u00e5 jeg et TV-program om Svalbard, forteller hun. - Der var den fremmede mannen med. Det var selveste sjefen, Robert Hermansen. Og jeg, en liten vaskedame, hadde nektet ham adgang. S\u00e5 flau jeg ble!", "Dobbelt jul", "Neste \u00e5r blir det lettere \u00f8konomisk for familiene Pavlovic, n\u00e5r de er ferdig med \u00e5 etablere seg og har betalt saksomkostningene. Barna \u00f8nsker seg sn\u00f8scooter - det har jo alle folk p\u00e5 Svalbard, nesten - men de f\u00e5r n\u00e5 se.", "Svetlanas dr\u00f8m er \u00e5 reise p\u00e5 bes\u00f8k til moren sin i Kroatia til sommeren. For at hun skal f\u00e5 se Blagoja. Han var bare fire uker da de flyktet til Norge. N\u00e5 begynner han jo \u00e5 bli stor gutt.", "- Jeg tror vi skal klare \u00e5 komme av g\u00e5rde, sier Svetlana. - Vi har nemlig f\u00e5tt beskjed om at vi f\u00e5r passene v\u00e5re tilbake, og egne pass til barna.", "Julehelgen skiller de to familiene. Misa tar barna med til Svea for \u00e5 feire med Milan, for han har arbeidsuke da. - Det er st\u00f8vete i Svea, s\u00e5 jeg m\u00e5 v\u00e6re der og holde julerent, sp\u00f8ker Milan, og forteller om greie sjefer og gode kollegaer som gj\u00f8r at han stortrives i gruvesamfunnet en kort flyreise unna.", "Nytt\u00e5rshelgen er de sammen, alle \u00e5tte. Og fordi de er ortodokse kristne, skal de ogs\u00e5 feire ortodoks jul p\u00e5 ny\u00e5ret. Ettersom de bor i Norge n\u00e5 og av hensyn til barna gj\u00f8r de begge deler med julefeiringen.", "I gyngestolen i Selbu", "- Hils til fastlandet fra oss, sier Milan n\u00e5r vi tar farvel. - Vi har s\u00e5 kolossalt mye \u00e5 takke dem for, alle som har stilt opp for oss. N\u00e5 klarer vi oss selv, men vi glemmer aldri hva gode mennesker har gjort for oss. For en tid siden skrev vi 44 kort fra Svalbard. P\u00e5 postkontoret sa de at vi jammen har mange venner p\u00e5 fastlandet. Snart kan vi begynne \u00e5 spare penger og kj\u00f8pe hus i Selbu. Kanskje vi har oppholdstillatelse om fem \u00e5r? Jeg tror i hvert fall at jeg bor i Selbu som pensjonist og har bygd meg hytte der jeg kan sitte i gyngestolen og r\u00f8ke pipe og ta en karsk med gode venner. En bedre fremtid kan du ikke \u00f8nske deg!", "Hoppsa! Der velter sykkelen med Blagoja bums i bakken p\u00e5 den isglatte veien i Longyearbyen. Men tre\u00e5ringen er like blid - sykkel er kjekt \u00e5 ha for en liten svalbardbeboer. {ndash} Jeg skal bli pensjonist i Selbu, smiler Milan. {ndash} Sitte i gyngestolen og bare ha det godt. Misa minnes den gangen hun snakket fra talerstolen til kommunestyret i Selbu, og Branislav vifter med flagget han fikk av venner p\u00e5 fastlandet. Stor familie i Longyearbyen. Fra venstre Svetlana, Milan med Borislav og Blagoja, Misa og Savo med Aleksandar og Branislav. Svetlana holder tre etasjer i Svalbard Samfunnsdrift rent for gruvest\u00f8v. Hjemme kokkelerer svigerinnene sammen for tiden, uten problemer. Pappa Savo henter Blagoja i barnehagen, der han har l\u00e6rt Fola, Fola Blakken i dag. Og hjemme i sofaen er det sannelig en liten klovn!{ndash} Farvel! Hils til alle venner i Selbu og Trondheim og \u00f8nsk dem god jul fra oss!", "S\u00d8LVI SAND"]}, {"field": "category0", "value": "kultur"}, {"field": "contenthash", "value": "0854f49563141038aed6edb1bf752b54f9c8c29ca50c572a685c1c284adbdbd2"}, {"field": "createtime", "value": "2015-09-27T07:54:08.000Z"}, {"field": "description", "value": "Det er m\u00f8rkt p\u00e5 Svalbard f\u00f8r jul, bl\u00e5svart. Men to familier her oppe later ikke til \u00e5 v\u00e6re angrepet av m\u00f8rketidsdepresjon: \u00c5tte stykker sm\u00e5 og store Pavlovic - tidligere med postadresse Selbustrand."}, {"field": "dominantimage", "value": "http://static.polarismedia.no/skins/prod/publication/adressa/gfx/applefavicon.png"}, {"field": "dominantimagedimensions", "value": "256x256"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/16731d0f323bc23f4b6f9ea1ecef09db0807b61d.jpg?59846437"}, {"field": "dominantthumbnaildimensions", "value": "256x256"}, {"field": "heading", "value": "F\u00f8rste jul i polarm\u00f8rket -adressa.no"}, {"field": "id", "value": "16731d0f323bc23f4b6f9ea1ecef09db0807b61d"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-concept", "value": ["jul", "familie", "jobb", "barn", "verdens nordligste", "hjem", "dag"]}, {"field": "kw-entity", "value": ["fola fola blakken", "blagoja", "fea", "borislav og branislav", "fola blakken", "aleksandar og branislav", "misa og savo", "svea", "aleksandar", "fola", "svetlana", "svalbardskatten", "borislav og blagoja", "misa pavlovic", "fossestua", "selbu og trondheim", "\u00f8st-slavonia", "borislav", "svalbardtraktaten", "polarinstituttet", "selbustrand", "store norske spitsbergen kullkompani", "savo", "svetlana og milan", "aleksandar og blagoja", "adresseavisen", "svalbard samfunnsdrift", "branislav", "svetlana og savo", "misa og milan"]}, {"field": "kw-location", "value": ["longyearbyen", "selbu", "milan", "norge", "troms\u00f8", "kroatia", "balkan"]}, {"field": "kw-pageclass", "value": "article"}, {"field": "kw-person", "value": ["robert hermansen", "arnold kristiansen"]}, {"field": "kw-taxonomy", "value": "kultur"}, {"field": "og-image", "value": "http://static.polarismedia.no/skins/prod/publication/adressa/gfx/applefavicon.png"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "F\u00f8rste jul i polarm\u00f8rket"}, {"field": "og-type", "value": "article"}, {"field": "og-url", "value": "http://www.adressa.no/kultur/article311490.ece"}, {"field": "pageclass", "value": ["article"]}, {"field": "publishtime", "value": "2000-12-22T23:00:00.000Z"}, {"field": "recs-articleid", "value": "3011524"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2000-12-22T23:00:00.000Z"}, {"field": "recs-rawtitle", "value": "F\u00f8rste jul i polarm\u00f8rket -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "Det er m\u00f8rkt p\u00e5 Svalbard f\u00f8r jul, bl\u00e5svart. Men to familier her oppe later ikke til \u00e5 v\u00e6re angrepet av m\u00f8rketidsdepresjon: \u00c5tte stykker sm\u00e5 og store Pavlovic - tidligere med postadresse Selbustrand."}, {"field": "thumbnail", "value": "http://content-thumbnail.cxpublic.com/content/thumbnail200x150/16731d0f323bc23f4b6f9ea1ecef09db0807b61d.jpg?59846437"}, {"field": "thumbnailfullheightdimensions", "value": "200x1194"}, {"field": "timestamp", "value": "2017-08-04T12:10:31.000Z"}, {"field": "title", "value": "F\u00f8rste jul i polarm\u00f8rket"}, {"field": "url", "value": "http://www.adressa.no/kultur/article311490.ece"}, {"field": "urlhash", "value": "16731d0f323bc23f4b6f9ea1ecef09db0807b61d"}], "score": 0.53054196, "siteId": "9222270286501375973", "id": "16731d0f323bc23f4b6f9ea1ecef09db0807b61d"}

