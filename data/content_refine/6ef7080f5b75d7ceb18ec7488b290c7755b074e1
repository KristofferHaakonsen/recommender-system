{"fields": [{"field": "modifiedtime", "type": "time", "value": "2012-04-24T13:35:50.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "INNHERRED LIGGER BADET i korngult lys mens vi ruller p\u00e5 oktobervarm asfalt mot Namsos. Der venter han som for f\u00e5 \u00e5r siden var \u00abNorges nummer to\u00bb - om det kan uttrykkes slik - nest etter Kongen. Fredag 3. november fyller tidligere stortingspresident Guttorm Hansen 80 \u00e5r. Det er v\u00e5rt \u00e6rend denne vakre h\u00f8stdagen.", "\u00c5ker og eng st\u00e5r med bare stubben igjen etter aks og str\u00e5, og stort mer er det vel heller ikke igjen av Senterpartiet her i partiets h\u00f8yborg. Snart venter sperregrensen, viser meningsm\u00e5lingene. S\u00e5nt tenker vi p\u00e5 mens vi suser forbi Skogn, Levanger, Steinkjer, Beitstad og annen landsbrukssubsidiert velstand. Bak det flate Namdalseidet venter \u00abL\u00f8gnin\u00bb og salt sj\u00f8, og deretter Bangsund, Spillum og Namsos - solide sagbruksnavn med klang av fagforeningsstyrke og arbeidermakt. N\u00e5 er vel det ogs\u00e5 blitt Hagen-land, undres man. Eller?", "- Tage Erlander var den f\u00f8rste som brukte uttrykket etter et valg der det gikk riktig d\u00e5rlig for sosialdemokratene: De stigende forventningers misn\u00f8ye. Om m\u00e5lingene viser noe annet n\u00e5, tror jeg definitivt ikke at folk kommer til \u00e5 stemme p\u00e5 Carl I. Hagen ved valget neste h\u00f8st, sl\u00e5r Guttorm Hansen fast over den f\u00f8rste kaffekoppen p\u00e5 Kaf\u00e9 R\u00f8the i Namsos sentrum.", "Dit kommer han p\u00e5 usedvanlig spreke ben fra terassehusene som er reist p\u00e5 en av de gamle sagbrukstomtene. (Nei, det var ikke \u00abPartibakkan\u00bb det var noen feil p\u00e5, det var huset som ble for tungt \u00e5 stelle og plenen for stor \u00e5 sl\u00e5).", "Han er - for \u00e5 bruke hans egne ord - ved uforskammet gode helse. Han og kona kom nylig hjem fra to ukers opphold p\u00e5 Madeira til en forlenget sommer som har strukket seg langt inn mot november. Det gremmer dem litt at de stengte av hytta i Lierne for tidlig. S\u00e5 er han der med det kraftige, karakteristiske gliset: - Jo da, vi gikk kanskje glipp av en fjelltur eller to. Men en 80-\u00e5ring som ikke har st\u00f8rre ergrelser, har det ikke s\u00e5 aller verst!", "- I 70-\u00e5rsintervjuet sa du at du s\u00e5 kveldsskyggene n\u00e6rme seg. De er rykket enda n\u00e6rmere n\u00e5?", "- Jeg sa det, men jeg sa ogs\u00e5 - s\u00e5 vidt jeg husker - at jeg ikke var skremt. Det samme gjelder fortsatt. Jeg ser mange jevnaldrende falle fra eller bli senile og f\u00f8lgelig g\u00e5 ut av virkeligheten p\u00e5 den m\u00e5ten. Jeg tenker lite p\u00e5 den slags. Jeg er opptatt av s\u00e5 mye hele tiden - leser, holder noen forelesninger, ett og annet foredrag, skriver litt - skj\u00f8nt st\u00f8rre ting har jeg ikke ork og mot til lenger. Dessuten g\u00e5r jeg turer med Karin. Det heldige er at vi begge er friske.", "NEI, FORMEN hos den tidligere \u00abherr president\u00bb er det ikke noe \u00e5 utsette p\u00e5. Kanskje er han blitt litt mer lut siden sist. Fattigdomssykdommen t\u00e6ringen, eller tuberkulosen, satte seg i ryggen p\u00e5 guttungen Guttorm og gjorde ryggraden svakere. Verre gikk det moren. Henne tok sykdommen livet av. Da var han bare tre \u00e5r gammel. S\u00f8steren var bare noen m\u00e5neder da de ble morl\u00f8se. Men i de sm\u00e5 arbeiderboligene under Bj\u00f8rumsklompen, gruppert rundt Folkets Hus - det er derfor det heter \u00abPartibakkan\u00bb - kjente man en annen solidaritet, en annen omsorg for hverandre enn man gj\u00f8r i aksjemegler-Norge. Farens s\u00f8ster, tante Maja, ble en storartet morserstatning. Alt dette har han inng\u00e5ende skildret i boka \u00abTrehesten, partiet og gutten\u00bb.", "Det ga et godt hjem, men angsten for tuberkulosen, for arbeidsl\u00f8sheten og f\u00f8lgelig ogs\u00e5 for fattigdommen, preget Guttorm Hansens oppvekst. Tub'en tok alts\u00e5 livet av moren. Faren ble arbeidsledig.", "Selv fikk han heller ingen jobb. Derfor begynte han \u00e5 skrive. Dr\u00f8mmen var en litter\u00e6r karriere. 17 \u00e5r gammel klarte han \u00e5 plassere en fortelling i Arbeiderbladets \u00abL\u00f8rdagskvelden\u00bb. I posten kom svimlende 60 kroner. Det ble til en ny dress - den f\u00f8rste etter konfirmasjonen.", "Da han fikk antatt en novelle hos den litter\u00e6re f\u00f8dselshjelper Nils Johan Rud i \u00abMagasinet\u00bb, vokste honoraret til 75 kroner. Sammen med \u00abet velkommen tilbake\u00bb fulgte en sjekk - et ukjent betalingsmiddel i hans sosiale lag.", "Guttorm Hansen ville ikke v\u00e6rt den han er, om han ikke hadde en historie ogs\u00e5 om det: - Bankfunksjon\u00e6ren snudde og vendte p\u00e5 sjekken. \u00abMagasinet\u00bb - hva var n\u00e5 det? Og hvorfor hadde han f\u00e5tt penger? Du vet, jeg fikk meg ikke til \u00e5 bruke et ord som forfatterhonorar.", "En bankmann h\u00f8yere opp i systemet ble tilkalt. Ogs\u00e5 han var skeptisk. \u00abMagasinet\u00bb? Et blad? S\u00e5 gikk det et lys opp for bankmannen: - 75 kroner. Jeg m\u00e5 si de betaler godt for kryssord!", "Siden kom det mange noveller og historiske artikler fra Guttorm Hansens h\u00e5nd, trykt b\u00e5de i Magasinet og i andre blader. Han er rask til \u00e5 understreke at diktning var det ikke, men journalistisk h\u00e5ndverk.", "SOM PRESIDENT m\u00f8tte Hansen igjen Nils Johan Rud p\u00e5 Stortinget. - Jeg h\u00f8rte ikke mer fra deg, bemerket Rud. Nei, m\u00e5tte Guttorm Hansen innr\u00f8mme, han hadde f\u00e5tt annet \u00e5 bestille.", "Guttorm Hansen ler, setter tennene forn\u00f8yd i vaffelen med ost, og gjentar at han har v\u00e6rt heldig - ogs\u00e5 p\u00e5 den m\u00e5ten at han var fra Namsos og ikke fra Steinkjer. Det har ingenting med den hundre\u00e5rige sm\u00e5bystriden i Nord-Tr\u00f8ndelag \u00e5 gj\u00f8re, men at det var tredjeplassen p\u00e5 nominasjonslista til Arbeiderpartiet som var ledig - den Namdalen etter tradisjonen skulle ha. Slik ble lokalavisjournalisten Guttorm Hansen valgt inn p\u00e5 Stortinget i 1961. Der ble han i 24 \u00e5r - som nestleder og leder av partiets stortingsgruppe og som Stortingspresident i \u00e5tte \u00e5r.", "- Det gj\u00f8r deg til en av en av de mest kvalifiserte synsere om kronprins Haakons samboerskap?", "- I motsetning til en del andre er jeg ikke bekymret for at han velger en pike av folket. Men det er opplagt at forholdet m\u00e5 inn i ordnede former. Det vil si at de m\u00e5 forlove seg og gifte seg. Det handler ikke om moral eller umoral. Men med min beste vilje kan jeg ikke se for meg et varig samboerskap og hvordan det skal takles rent protokoll\u00e6rt ved for eksempel et statsbes\u00f8k.", "- Jeg forst\u00e5r heller ikke at man overhode kan diskutere hvordan Grunnloven er \u00e5 forst\u00e5 p\u00e5 dette punktet. Kongen m\u00e5 gi sitt samtykke, men selvsagt i forst\u00e5else med landets politiske ledelse. Ingen norsk konge kan operere som om det politiske milj\u00f8et ikke eksisterer.", "Som stortingspresident opplevde jeg hvor n\u00f8ye kong Olav var n\u00e5r det gjaldt det formelt korrekte. Det er vanskelig \u00e5 balansere en viss folkelighet med en n\u00f8dvendig avstand. Kong Olav kunne v\u00e6re b\u00e5de jovial og folkelig, men det var aldri tvil om at det eksisterte en grense.", "HAN INNR\u00d8MMER at han i dag ser med b\u00e5de undring og bekymring p\u00e5 det som skjer i norsk politikk, f\u00f8rst og fremst det han betrakter som en ny ubalanse mellom regjeringskvartalet og Stortinget.", "- Det var vesentlig enklere da den til enhver tid sittende regjering st\u00f8ttet seg til et flertall i Stortinget. Det jeg kaller rotet startet den siste perioden til Gro da det kulminerte med at hun ga fra seg statsministerposten. Opposisjonen begynte \u00e5 l\u00f8pe l\u00f8psk. Alt det som skjedde i kj\u00f8lvannet av Thorbj\u00f8rn Jaglands tiltredelse - R\u00f8d-Larsen-saken, Lund-kommisjonen osv. - svekket den alminnelige regjerings-anseelsen og gjorde at Stortinget begynte \u00e5 bli litt balstyrig. Det holdt p\u00e5 en m\u00e5te regjeringen utenfor, og det er ikke s\u00e6rlig heldig for balansen mellom den ut\u00f8vende og den lovgivende makt.", "Bondevikregjeringen var en mindretallsregjering som etter mitt beste skj\u00f8nn fungerte slik at den virkelig satte det parlamentariske system i fare. Regjeringen b\u00f8yde unna gang for gang. Det var - om man kan bruke et slikt ord - stortingsregjereri av verste sort. Det skjedde etter vedtak og p\u00e5 m\u00e5ter som var helt ukjent i norsk parlamentarisk historie. Det siste regjeringsskiftet foregikk slik det etter min mening skulle. Jeg var glad s\u00e5 \u00e5 si p\u00e5 parlamentarismens vegne.", "Den gamle partiveteranen snakker seg varm mens kaffen kj\u00f8lner.", "- Men forholdet flertall-mindretall vil vel v\u00e6re slik s\u00e5 lenge Arbeiderpartiet - sannsynligvis som det eneste partiet i Europa - nekter \u00e5 sitte i regjering med andre?", "- Jeg mener - og det har jeg ment lenge - at Arbeiderpartiet har v\u00e6rt for puritansk i s\u00e5 m\u00e5te. Det har v\u00e6rt uklokt \u00e5 holde p\u00e5 prinsippet om ikke \u00e5 g\u00e5 i koalisjon. P\u00e5 en eller annen m\u00e5te m\u00e5 det skje en forandring, slik at det blir dannet en basis for en flertallsregjering.", "Mindretallsregjeringer som avl\u00f8ser hverandre tror jeg er \u00f8deleggende for den politiske disiplinen. Er det dette tapet av politisk disiplin, ryddighet og orden, som n\u00e5 sl\u00e5r ut i form av en slags likegyldighet hos velgerne, undrer Guttorm Hansen, men noe sikkert svar har han ikke.", "VI FORLATER SUMMINGEN i kafeen, g\u00e5r ut i den blanke h\u00f8stdagen og ned mot sj\u00f8en. Han nikker til gamle kjente. Hemmeligheten ligger der. Han flyttet aldri fra Namsos. Han forble \u00abhainn Guttorm\u00bb. Det gjorde overgangen smertefri fra m\u00f8tet med noen av verdenspolitikkens mest kjente navn - og \u00abmytji j\u00e5l\u00bb, f\u00f8yer han gjerne til - til pensjonisttilv\u00e6relsen i en norsk sm\u00e5by.", "Vinden stryker inn over de gamle sagbrukstomtene nedenfor \u00abPr\u00e6rien\u00bb, i dag bebygd med fargefriske terassehus. Kan man strekke seg s\u00e5 langt som \u00e5 kalle det Namsos' Aker Brygge eller Nedre Elvehavn.", "Han vil gjerne vise oss den nye dypvannskaia - bygd for forsyningsskipene til oljeriggene p\u00e5 Haltenbanken. Det har st\u00e5tt mye lokal strid om det, men Guttorm Hansen mener bestemt at man her har gjort rett.", "Det bringer samtalen inn p\u00e5 oljefondet. - Vi visste at det ble et pedagogisk problem \u00e5 forklare folk at vi skulle spare til kommende generasjoner, men ikke at det ble s\u00e5 ille, sier Guttorm Hansen.", "Fremskrittspartiets fremgang p\u00e5 gallupen opplever han som merkverdig, men ikke med ubehag. - Folk har jo stemmerett her i landet, minner ham om. - Men n\u00e5r folk sier til meg at Hagen sier det s\u00e5nn som det er, sp\u00f8r jeg: Tror dere virkelig at det g\u00e5r an \u00e5 gj\u00f8re det s\u00e5nn? Da f\u00e5r jeg ikke svar.", "- Men kan han ikke f\u00e5 pr\u00f8ve seg?", "- Da sier jeg bestemt nei. Det vil ramme oss alle. De som skal rette opp, vil f\u00e5 litt av en jobb!", "- P\u00e5 60-\u00e5rsdagen ble du hyllet av statsministeren og et samlet storting i det \u00e6rverdige Eidsvold-galleriet, p\u00e5 70-\u00e5rsdagen reiste du bort - hva n\u00e5?", "- Selve dagen er fredag, men feiringen er lagt til dagen etter. Da er det \u00e5pent hus p\u00e5 Samfunnshuset her i Namsos. De f\u00e5r komme de som vil."]}, {"field": "category0", "value": "kultur"}, {"field": "contenthash", "value": "f5656e5668093b9ee84e99b8727a774760c89a6abc1bd3432df3e2a0010b390d"}, {"field": "createtime", "value": "2017-03-20T18:13:09.000Z"}, {"field": "description", "value": "Han har flyttet fra barndomshjemmet i Namsos. Men politisk h\u00f8rer han stadig hjemme i \u00abPartibakkan\u00bb - selv om de for \u00f8yeblikket synes brattere enn p\u00e5 mange, mange \u00e5r."}, {"field": "dominantimage", "value": "http://www.adressa.no/incoming/article1028343.ece5/ALTERNATES/w980-default/ver2%20guttorm"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/6ef7080f5b75d7ceb18ec7488b290c7755b074e1.jpg?58d01bb5"}, {"field": "dominantthumbnaildimensions", "value": "300x169"}, {"field": "heading", "value": "Guttorm fra \u00abPartibakkan\u00bb -adressa.no"}, {"field": "id", "value": "6ef7080f5b75d7ceb18ec7488b290c7755b074e1"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-concept", "value": ["annen", "ord", "kjente", "skje", "hus", "regjering", "politisk", "dag", "norsk", "kong", "storting", "nei", "form", "gamle", "gamle sagbrukstomtene", "partiet", "hjem", "venter", "politisk disiplin"]}, {"field": "kw-entity", "value": ["l\u00f8rdagskvelden", "aker brygge", "arbeiderbladets", "bj\u00f8rumsklompen", "karin", "eidsvold", "nei", "haltenbanken", "stortingspresident", "bangsund", "kaf\u00e9 r\u00f8the", "guttorm", "guttorm hansen 80", "kongen", "senterpartiet", "folkets hus", "samfunnshuset", "norges", "pr\u00e6rien", "gro", "haakons", "olav", "spillum og namsos", "grunnloven", "arbeiderpartiet", "namdalen", "nedre elvehavn", "partibakkan", "trehesten", "stortinget", "magasinet", "beitstad", "namdalseidet"]}, {"field": "kw-location", "value": ["levanger", "europa", "namsos", "lierne", "hansen", "skogn", "maja", "l\u00f8gnin", "steinkjer", "nord-tr\u00f8ndelag", "lund", "madeira"]}, {"field": "kw-pageclass", "value": "article"}, {"field": "kw-person", "value": ["nils johan rud", "thorbj\u00f8rn jaglands", "guttorm hansen", "carl i. hagen", "tage erlander"]}, {"field": "kw-taxonomy", "value": "kultur"}, {"field": "og-image", "value": "http://www.adressa.no/incoming/article1028343.ece5/ALTERNATES/w980-default/ver2%20guttorm"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Guttorm fra &laquo;Partibakkan&raquo;"}, {"field": "og-type", "value": "article"}, {"field": "og-url", "value": "http://www.adressa.no/kultur/article329687.ece"}, {"field": "pageclass", "value": ["article"]}, {"field": "publishtime", "value": "2000-10-27T23:00:00.000Z"}, {"field": "recs-articleid", "value": "3044432"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2000-10-27T23:00:00.000Z"}, {"field": "recs-rawtitle", "value": "Guttorm fra &laquo;Partibakkan&raquo; -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "Han har flyttet fra barndomshjemmet i Namsos. Men politisk h\u00f8rer han stadig hjemme i \u00abPartibakkan\u00bb - selv om de for \u00f8yeblikket synes brattere enn p\u00e5 mange, mange \u00e5r."}, {"field": "thumbnail", "value": "http://content-thumbnail.cxpublic.com/content/thumbnail200x150/6ef7080f5b75d7ceb18ec7488b290c7755b074e1.jpg?58d01bb5"}, {"field": "thumbnailfullheightdimensions", "value": "200x1882"}, {"field": "timestamp", "value": "2017-03-20T18:13:09.000Z"}, {"field": "title", "value": "Guttorm fra &laquo;Partibakkan&raquo;"}, {"field": "url", "value": "http://www.adressa.no/kultur/article329687.ece"}, {"field": "urlhash", "value": "6ef7080f5b75d7ceb18ec7488b290c7755b074e1"}], "score": 0.8597629, "siteId": "9222270286501375973", "id": "6ef7080f5b75d7ceb18ec7488b290c7755b074e1"}

