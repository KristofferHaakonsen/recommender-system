{"fields": [{"field": "modifiedtime", "type": "time", "value": "2015-10-03T12:52:43.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "handelsreisende", "selgere", "agenter"]}, {"field": "author", "value": "geir svardal"}, {"field": "body", "value": ["I to timer har han kusket s\u00f8rover langs Kystriksveien fra Bod\u00f8, i et landskap s\u00e5 magisk og s\u00e5 vakkert at det knapt er til \u00e5 fatte. Like f\u00f8r rundkj\u00f8ringen i \u00d8rnes m\u00e5 Steinar Kulvik (66) trekke pusten og koble ut sanseinntrykkene. De har v\u00e6rt like voldsomme denne morgenen som alle de andre gangene han har kj\u00f8rt strekningen de siste 30 \u00e5rene.", "Skj\u00e6rg\u00e5rden, fjelltoppene, havet. N\u00f8yaktig det samme landskapet. \u00c5r ut, \u00e5r inn og like mektig hver eneste h\u00f8st, hver vinter, sommer og v\u00e5r.", "En gammel sm\u00e5romantisk handelsreisende fra Havstein i Trondheim kan jo bli tussete av mindre, ler han n\u00e6rmest beskjemmet etter \u00e5 ha rygget bilen forsiktig inn til husveggen.", "For n\u00e5 m\u00e5 det jobbes. Opp med bakluken, ut med koffertene, og s\u00e5 er det bare \u00e5 banke p\u00e5 d\u00f8ra til Jacob Klette Optik. De har enn\u00e5 ikke \u00e5pnet for dagen, men den innkj\u00f8psansvarlige st\u00e5r klar og venter p\u00e5 Kulvik. Der inne skal han utover formiddagen fors\u00f8ke \u00e5 overtale Evy Krogh, som hun heter, til \u00e5 ta inn de siste designmodellene fra Versace, Armani og Ray-Ban. Brillene som vil gj\u00f8re at folk i \u00d8rnes og Gildesk\u00e5l og p\u00e5 alle sm\u00e5\u00f8yene ute i Mel\u00f8yfjorden, snart vil kunne se verden glassklart og brillefint gjennom de feteste innfatningene som fins p\u00e5 markedet denne h\u00f8sten.", "\u2013 \u00abHoill brillan\u00bb, Kulvik, her skal det virkelig selges ...?", "Jo, Kulvik kunne trengt litt adrenalin etter den lammende, nesten poetiske reisen nedover kysten, men han er ingen brautende selger som trenger billige kamprop for \u00e5 egge seg opp til dyst. Steinar Kulvik har holdt ut som handelsreisende i en mannsalder, f\u00f8rst og fremst fordi han er Steinar Kultivert.", "N\u00e5 blir han bukket inn hos optikeren i \u00d8rnes, f\u00f8rste stopp i rekken av butikker som skal bes\u00f8kes i dagene som kommer.", "\u2013 Du vet, vi utgjorde litt av en rase, sier Rolf Eggen Nielsen.", "Han er 88 \u00e5r og sitter i kjelleren i Sandgata 15 sammen med andre for lengst pensjonerte handelsreisende. Det er onsdag og samlingsstund med vafler og karbonader for medlemmene i Handelsreisendes forening i Trondheim. De er godt kjent med at Steinar Kulvik er p\u00e5 farten i Nord-Norge for tiden og at en annen gammel traver, J\u00f8rn Aas, akkurat n\u00e5 beveger seg oppover Vestlandskysten i en gammel Scania-buss s\u00f8kklastet med motorsykkelbekledning.", "\u2013 Men ellers er det lite som minner om gamle dager, da det svermet av handelsreisende langs veiene nordp\u00e5, sier Rolf Eggen Nielsen.", "Selv var han i konstant drift mellom Flor\u00f8 og R\u00f8rvik med Ronson-lightere og Craven-sigaretter i bagasjerommet.", "Kameraten ved nabobordet, J\u00f8rgen Langlie (69), reisende i trikotasje, konfeksjon og korsetteringsartikler, kunne befinne seg hvor som helst p\u00e5 veien mellom \u00d8rsta og Kirkenes.", "Arne G. Jacobsen (73), som reiste i alt fra skolisser til Chanel og gardinstoffer, tilbrakte mer tid p\u00e5 hotellrom i Mosj\u00f8en og i Mo i Rana enn hjemme i Kl\u00e6bu.", "For ikke \u00e5 snakke om Asbj\u00f8rn Johansen (81), reisende i sytr\u00e5d, en durkdreven handelsreisende som spant sitt finmaskede nett fra Hammerfest og hele veien hjem til Trondheim.", "\u2013 Vi var jo en liten arm\u00e9 av reisende i ulike bransjer, og vi dekket alt nord for Trondheim til Finnmark, samt mesteparten av Vestlandet fra Bergen og opp hit, forteller Rolf Eggen Nielsen.", "Kanskje blir pengene som salget innbringer, prisantydningen er 18,5 millioner kroner, satt i et fond. De handelsreisende har alltid skj\u00f8ttet \u00f8konomien godt, og foreningen forvalter allerede betydelige midler fra det som het underst\u00f8ttelseskassen, som skulle hjelpe handelsreisende i n\u00f8d og begravelsesfondet som skulle finansiere medlemmenes aller siste reise.", "Da foreningen ble stiftet i mars 1897, skjedde det typisk nok i Kabelv\u00e5g, 88 mil nord for Trondheim, p\u00e5 S\u00f8strene Olsens Hotel. Der hadde tr\u00f8nderne en slags vinterbase dette \u00e5ret, mens de reiste Troms og Finnmark p\u00e5 kryss og tvers med vareutvalget sitt. De valgte Hans Martin Kj\u00f8laas, selv reisende i \u00abtobak og cigarer\u00bb, som den f\u00f8rste lederen av foreningen, en posisjon han beholdt frem til han d\u00f8de i 1904.", "\u2013 Mye av det tette samholdet som beskrives fra de f\u00f8rste ti\u00e5rene satt faktisk igjen til langt utp\u00e5 80-tallet. Jeg var med og spilte ti-\u00f8res-poker p\u00e5 ferja over til Vanvikan, og ble vi ikke ferdige f\u00f8r vi klappet til kai, tok vi oss tid til \u00e5 bli med tilbake og ut igjen for \u00e5 gj\u00f8re opp potten. Om kvelden var det alltid flust med kolleger p\u00e5 hotellene nordover i landet og nok av fallgruver for dem som ikke var forsiktig nok i baren, erindrer Rolf Eggen Nielsen.", "Noen kunne v\u00e6re p\u00e5 reise flere m\u00e5neder i strekk, men det mest vanlige var \u00e5 legge ut p\u00e5 tokt som varte i to-tre uker. Innimellom var de hjemme i Trondheim for \u00e5 samle krefter og pleie et slags familieliv, samtidig som de p\u00e5fallende ofte dukket opp p\u00e5 sosiale treff i regi av Handelsreisendes forening. De fors\u00f8kte til og med \u00e5 starte et mannskor en gang p\u00e5 1920-tallet, men de fant fort ut at det knapt var mulig \u00e5 \u00f8ve inn noe som helst, s\u00e5 lenge tenorene var p\u00e5 reise i Lofoten og basstemmene satt v\u00e6rfast et sted p\u00e5 Helgelandskysten.", "\u2013 Vi kunne v\u00e6re p\u00e5 reise i ukevis og f\u00f8le savnet av dem der hjemme. Men samtidig var vi s\u00e5 mange som fartet rundt samtidig, og vi fant vel tr\u00f8st i hverandres selskap. Jeg tror det er mer ensomt \u00e5 v\u00e6re handelsreisende i dag, sier Rolf Eggen Nielsen.", "I \u00d8rnes har klokka passert ett, og Steinar Kulvik skal bare ringe inn en siste ordre til hovedkvarteret f\u00f8r han pakker sammen og drar videre fra Jacob Klette Optik. Evy Krogh har f\u00e5tt et lynkurs i nettbestilling av varer fra leverand\u00f8ren, og utvalget av briller langs veggen er blitt s\u00e5nn noenlunde oppdatert.", "Men \u00d8rnes er ikke New York. Eller Oslo. Ikke Trondheim. Og knapt nok Bod\u00f8.", "Jacob Klette var en p\u00e5litelig sliter p\u00e5 midtbanen til Bod\u00f8/Glimt p\u00e5 70-tallet og med p\u00e5 det legendariske laget som i oktober 1975 slo Vard p\u00e5 Ullevaal og ble Nord-Norges f\u00f8rste cupmester. Klette skilte seg ut med ekstremt h\u00f8yt h\u00e5rfeste p\u00e5 et lag med mange langh\u00e5rede, en spiller som bare unntaksvis tok store sjanser p\u00e5 h\u00f8yrekanten, men som i det store og hele var en lagkamerat til \u00e5 stole p\u00e5. Innimellom klinket han til med noen avgj\u00f8rende scoringer ogs\u00e5. Da karrieren var slutt, tok han over familiens optikerbutikk, den som Klette-familien hadde drevet i Bod\u00f8 siden 1906.", "Som sjef i den gamle familiebedriften virker det som om Jacob Klette har fortsatt \u00e5 spille p\u00e5 det trygge, optikerbutikken har utvidet i n\u00e6romr\u00e5det med filialer p\u00e5 Fauske, Rognan og her i \u00d8rnes, men heller ikke mer. Inne i Bod\u00f8 har konkurrenten K. Hansen blitt mektigere, sier de som kan bransjen, men Steinar Kulvik f\u00f8ler tryggheten som ligger i den trauste driften. Den som i over hundre \u00e5r har garantert Klettes ansatte en trygg og sikker arbeidsplass.", "\u2013 Det er en fin butikk. Litt konservativ, kanskje, men det er generelt stor forskjell p\u00e5 optikerne i byene og p\u00e5 mindre tettsteder, sier Kulvik.", "Han ruller koffertene inn i bilen og kj\u00f8rer ut av \u00d8rnes. Sulten gnager, og han m\u00e5 innom Statoil-stasjonen for \u00e5 kj\u00f8pe en treretters, som betyr to wiener i ett br\u00f8d.", "\u2013 Det blir litt for mange slike i stedet for en skikkelig lunsj, beklager han.", "Etterp\u00e5, oppover riksvei 17, nyter han den samme utsikten som hilste ham velkommen i morges. Saltstraumen, verdens sterkeste tidevannsstr\u00f8m, er som alltid sprell levende n\u00e5r han passerer over brua, og ikke lenge etter blinker han seg \u00f8stover mot Fauske.", "Da f\u00f8rst kjenner han at ensomheten kan komme til \u00e5 trenge seg p\u00e5 i kveld ogs\u00e5.", "\u2013 Det skjer jo en gang imellom at jeg treffer en kollega p\u00e5 et eller annet hotell, men det blir stadig sjeldnere. Som oftest er det \u00e5 sjekke inn, svare p\u00e5 noen mailer, f\u00e5 seg en anstendig middag i restauranten, finne ut om det er noe \u00e5 se p\u00e5 tv, for deretter \u00e5 ta natta. F\u00f8rste avtale i morgen er klokka ni, sier Steinar Kulvik.", "\u2013Skulle jeg mot formodning treffe en kompis p\u00e5 hotellet i Fauske, blir det kanskje en \u00f8l i resepsjonen. Men bare \u00e9n. Der g\u00e5r grensen. Jeg har 120 hotelld\u00f8gn i \u00e5ret, og det sier seg selv at jeg ikke kan tilbringe dem i baren.", "I riktig gamle dager kunne det utarte til rene sj\u00f8slag n\u00e5r handelsreisende satte hverandre stevne p\u00e5 et gjestgiveri i Lofoten, p\u00e5 et pensjonat i indre Troms eller p\u00e5 et hotell i Finnmark.", "\u2013 Det var mange som ikke t\u00e5lte dette livet og bukket under p\u00e5 verst tenkelige m\u00e5te, sier Rolf Eggen Nielsen.", "De spyttet ikke i glasset, som det het, og spesielt f\u00f8r andre verdenskrig var det flere p\u00e5 landsbygda som betraktet de handelsreisende med stor skepsis. Mytene og fordommene var mange mot disse halvfulle kremmerne som dro gjennom Bygde-Norge for \u00e5 falby varer og som mer enn gjerne la ned en lokal skj\u00f8nnhet n\u00e5r han f\u00f8rst var i gang.", "Det var vanlig \u00e5 besegle en forretningsavtale med en s\u00e5kalt kj\u00f8psk\u00e5l, men like ofte ble forhandlingene ogs\u00e5 innledet med at den handelsreisende og den potensielle kunden tok en dram eller to og tre. Av og til ble det reist s\u00f8ksm\u00e5l mot selgeren, fordi han angivelig hadde skjenket offeret full.", "I ei bygd helt nord i Lofoten hadde fris\u00f8ren p\u00e5 tettstedet falt for smakspr\u00f8vene til en handelsreisende i h\u00e5rprodukter. Etter \u00e5 ha pr\u00f8vesmakt et bestemt h\u00e5rvann flere ganger, bestilte han like godt 60 liter.", "Bygdas menn stinket h\u00e5rvann, b\u00e5de p\u00e5 inn- og utpust, hadde lensmannen merket, og de som var skallet luktet like sterkt som de med kraftige manker.", "\u2013 Jeg kjenner flere som rett og slett drakk seg i hjel. Det kunne v\u00e6re et ensomt yrke, og for noen gikk det over stokk og stein, sier avholdsmannen J\u00f8rgen Langlie.", "I de f\u00f8rste \u00e5rene, p\u00e5 slutten av 70-tallet, reiste han med herrekl\u00e6r for Arne Kvam mellom Trondheim og Bod\u00f8.", "\u2013 Jeg kj\u00f8rte ut med 15 kofferter i bagasjerommet og baksetet og s\u00e5 mange b\u00e6reposer med kl\u00e6r som jeg klarte \u00e5 presse inn i bilen.", "Langlie kunne det meste om str\u00f8kne hvitskjorter, matchende slips og dressbukser med sylskarp press, men langt mindre om sortimentet da han en periode ogs\u00e5 reiste rundt med korsetteringsartikler.", "I 1990 var J\u00f8rgen Langlie blitt s\u00e5 lei av \u00e5 bo p\u00e5 hotell og pensjonater i Nord-Norge, at han skaffet seg en bobil. Med trofaste Kasan som reisef\u00f8lge, en siberian husky laget for de r\u00e5este polarnettene i nord, tilbrakte han i gjennomsnitt 170 reised\u00f8gn i \u00e5ret i en bil fullastet med lange underbukser og annet ullundert\u00f8y fra Dovre.", "\u2013 Det hendte at jeg m\u00e5tte forsyne meg av lasten for komme helskinnet gjennom nettene p\u00e5 vinterstid, enten jeg sto fast p\u00e5 Saltfjellet i januar eller hadde parkert i Karasjok eller Kautokeino i februar. Der viste gjerne gradestokken minus 40, og jeg torde ikke sl\u00e5 av motoren mens jeg sov i frykt for ikke \u00e5 f\u00e5 start neste morgen. Jeg sov p\u00e5 tomgang og dr\u00f8mte p\u00e5 h\u00f8ygir, og Kasan elsket disse turene. Jeg ogs\u00e5, egentlig, det ga en frihetsf\u00f8lelse som jeg ikke hadde opplevd da jeg reiste rundt og bodde p\u00e5 hotell, forteller J\u00f8rgen Langlie.", "Rolf Eggen Nielsen hadde fartet oppover Tr\u00f8ndelagskysten og bodd p\u00e5 hvert eneste krypinn mellom Trondheim og R\u00f8rvik i 15 \u00e5r.", "\u2013 \u00c5ret var 1985 og jeg var s\u00e5 lei at det nesten gjorde fysisk vondt. Jeg var nesten ikke hjemme, og barneoppdragelsen hadde jeg ikke bidratt det minste til. Det var kona som styrte alt.", "Laila Johanne Nielsen var fris\u00f8rmester med egen salong i Ila, og en dag dumpet tilfeldigvis sjefen i emballasjefirmaet Fritz Rambech ned i stolen hennes. Han fortalte at han drev og jaktet p\u00e5 en dyktig selger til \u00e5 ta seg av kundene i byen. \u00abJeg kjenner verdens beste selger\u00bb, sa fru Nielsen. \u00abHvem da\u00bb, undret kunden. \u00abMannen min.\u00bb", "\u2013 Det satte et endelig punktum for min karriere som klassisk handelsreisende. Jeg var 58 \u00e5r og enn\u00e5 ikke helt utbrent.", "Samtidig som scenen i fris\u00f8rsalongen i Ila utspilte seg denne v\u00e5ren, gikk \u00abEn handelsreisendes d\u00f8d\u00bb p\u00e5 Nationaltheatret i Oslo. Hovedpersonen i dette skuespillet av Arthur Miller er Willy Loman, spilt av Henki Kolstad, en omreisende handelsmann som nettopp er kommet hjem fra enda en forretningsreise. Kona Linda (Rut Tellefsen) ber ham sp\u00f8rre sjefen om han ikke kan f\u00e5 en selgerjobb i hjembyen i stedet, slik at han unng\u00e5r de lange frav\u00e6rene.", "For Willy Loman gikk det d\u00e5rlig. For Rolf Eggen Nielsen endte det godt, mye takket v\u00e6re Laila, som d\u00f8de for noen uker siden.", "I Andr\u00e9 Bjerke-diktet \u00abEn handelsreisendes liv\u00bb m\u00f8ter vi S\u00f8ren S\u00f8rp\u00e5, en karikert versjon av den myteomspunne selgeren som bare har ett m\u00e5l for \u00f8ye med sin virksomhet i Nord-Norge, og det er ikke salg:", "\u00abS\u00f8rp\u00e5 er en kavaler p\u00e5", "f\u00f8rr \u2013 av dem som kvinnesjelen tror p\u00e5", "men som alts\u00e5 driver hor p\u00e5", "sm\u00e5 forretningsreiser nordp\u00e5.\u00bb", "I mer vennligsinnet lag ble den handelsreisende omtalt som en utsending fra sivilisasjonen, en mann \u2013 for de var menn, s\u00e5 godt som alle som \u00e9n \u2013 som ikke bare brakte med seg siste nytt om trender, men som var en nyhetsformidler p\u00e5 alle plan.", "\u2013 Jeg har nok ikke hatt en slik allsidig rolle \u00e5 spille, medgir Steinar Kulvik i det han kj\u00f8rer inn i Fauske sentrum.", "Han la for alvor ut p\u00e5 landeveien det samme \u00e5ret som Rolf Eggen Nielsen hoppet av langtransporten og ble hjemmekj\u00e6r byselger for Fritz Rambech. Kulvik hadde kj\u00f8rt for Findus og Bergene sjokolade i noen \u00e5r, men fra 1985 skulle alt komme til \u00e5 handle om brilleinnfatninger.", "\u2013 Jeg kunne ikke s\u00e5 mye i starten, men n\u00e5 \u2013 etter 30 \u00e5r i bransjen \u2013 t\u00f8r jeg kalle meg for en slags autoritet, sier han.", "Han kj\u00f8rer selv rundt i et par r\u00f8ffe Prada-briller som han fikk ordnet mens han var innom en optiker i Finnsnes, men det er slett ikke alle modellene som passer hodeformen hans.", "\u2013 Jeg har en veldig bred hodeform, jeg liker \u00e5 si at jeg har IQ-spreng, og det er ofte en utfordring \u00e5 finne briller som passer godt nok. Men disse sitter greit.", "I de seks siste \u00e5rene har han v\u00e6rt fast ansatt som selger for den italienske brilleprodusenten Luxottica. Det gir en helt annen trygghet enn \u00e5 farte rundt p\u00e5 provisjon.", "\u2013 Jeg ser jo at vi blir stadig f\u00e6rre handelsreisende som kusker rundt p\u00e5 veiene. Men jeg tror fortsatt at det vil v\u00e6re bruk for slike som meg. \u00abJeg m\u00e5 kjenne p\u00e5 innfatningene for \u00e5 f\u00e5 den riktige f\u00f8lelsen\u00bb, sier gjerne optikerne jeg bes\u00f8ker, og i tillegg bidrar jeg med mye annen hjelp og logistikk.", "Utenfor Fauske hotell er det akkurat nok plass til 0at Steinar Kulvik kan sette fra seg bilen rett ved hovedinngangen. Klokka er snart 19, og han har v\u00e6rt i aksjon i mer enn et halvt d\u00f8gn. I morgen har han to optikere i Fauske p\u00e5 bes\u00f8kslisten, f\u00f8r han setter kursen s\u00f8rover mot Mo i Rana p\u00e5 ettermiddagen.", "Steinar Kulvik innr\u00f8mmer at han har forsaket en del. Mer venner enn familie, egentlig, for med fire m\u00e5neder netto p\u00e5 reise, sier prioriteringene seg selv n\u00e5r du f\u00f8rst er hjemme.", "\u2013 P\u00e5 den andre siden har jeg f\u00e5tt noen mektige naturopplevelser her i Nord-Norge, noe jeg aldri ville v\u00e6rt foruten. Denne landsdelen gj\u00f8r noe med deg. Jeg gleder meg til hver eneste tur. Det er da noe, ikke sant?", "\u2013 Fauske, ja, sier Rolf Petersen (73).", "Ikke all verden, et veikryss og knapt noe \u00e5 la seg begeistre over. Skoselger Petersen pleide \u00e5 komme seg vestover til Bod\u00f8 for \u00e5 kjenne sj\u00f8luften n\u00e5r han var p\u00e5 de kantene, og det var han st\u00f8tt og stadig. I 25 \u00e5r dekket han omr\u00e5det mellom Bergen og Troms\u00f8 og kj\u00f8rte oppover med tolv kofferter fullstappet med h\u00f8yresko et par ganger i \u00e5ret.", "\u2013 Aldri parsko. En kollega av meg brukte \u00e5 henge opp en advarsel p\u00e5 bilen til potensielle tyver: \u00abHer fins bare h\u00f8yresko.\u00bb", "I motsetning til Kulvik reiste Rolf Petersen p\u00e5 provisjon og var et rullende enkeltmannsforetak med alt det innebar av risiko. En liten bit Gore-Tex holdt nesten p\u00e5 \u00e5 velte lasset en gang.", "\u2013 Jeg solgte Elefanten barnesko. S\u00e5 viste det seg at en fyr i fabrikken hadde kuttet vekk en liten bit Gore-Tex i en skj\u00f8t, for \u00e5 spare penger. Etter et par uker sprakk skoene n\u00e5r ungene drev og lekte i barnehagen, og alle parene m\u00e5tte returneres. Jeg tapte n\u00e6rmere to hundre tusen i provisjon og m\u00e5tte g\u00e5 i banken og ta opp l\u00e5n for \u00e5 finne en ny leverand\u00f8r.", "Det hender at han fortsatt savner naturopplevelsene p\u00e5 Vestlandet og langs Helgelandskysten, de strabasi\u00f8se overgangene p\u00e5 Saltfjellet, de kollegiale treffene p\u00e5 Corner Motell i Br\u00f8nn\u00f8ysund og p\u00e5 Fru Haugans Hotel i Mosj\u00f8en. Hurtigruten til Sortland og Harstad, for deretter \u00e5 seile i m\u00e5l i Troms\u00f8.", "\u2013 Det var et s\u00e6rt yrke, kan du si, men jeg er stolt over \u00e5 ha f\u00e5tt v\u00e6re en del av dette omreisende sirkuset. Mer enn de fleste har denne yrkesgruppen gjort sitt for \u00e5 knytte landet sammen.", "I Sandgata 15 rydder Arne G. Jacobsen vekk de siste asjettene, f\u00f8r han slokker lysene p\u00e5 kj\u00f8kkenet og i m\u00f8tesalen. Handelsreisendes forening har stilt som klausul til de som kj\u00f8per byg\u00e5rden at medlemmene m\u00e5 f\u00e5 disponere kjellerlokalene i minimum to \u00e5r.", "\u2013 Vi blir ikke flere medlemmer med tiden. Tvert om. Men s\u00e5 lenge det er liv skal vi verne om historien. Den siste handelsreisende er enn\u00e5 ikke d\u00f8d, sier Jacobsen og l\u00e5ser d\u00f8ren."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "c74157c08e906d93d005e880bfd788a91bd9bb5f54e109dd852adb28fd6ade90"}, {"field": "createtime", "value": "2015-10-03T12:05:51.000Z"}, {"field": "description", "value": "Det er tidlig morgen n\u00e5r brilleselger Steinar Kulvik triller koffertene ut av kassevognen. Akkurat n\u00e5 er han verdens lykkeligste mann."}, {"field": "dominantimage", "value": "http://www.adressa.no/pluss/magasin/article11638136.ece/hmxqzj/ALTERNATES/w980-default/natvig_handelsreisende002a.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/6011c87c8608b459e5e8f296b75c8d3ca4c00994.jpg?5943e0a2"}, {"field": "dominantthumbnaildimensions", "value": "300x169"}, {"field": "heading", "value": ["En handelsreisendes gl\u00f8d -adressa.no", "En arm\u00e9 av reisende", "N\u00e5 er Handelsreisendes Forening redusert til en sosial mimreklubb med 112 medlemmer, de aller fleste pensjonister, og byg\u00e5rden i Sandgata, kj\u00f8pt p\u00e5 slutten av 1950-tallet, er lagt ut for salg.", "Vinterbase i nord", "Den trygge optikeren", "Bygda som luktet h\u00e5rvann", "I to \u00e5r fortsatte fris\u00f8ren \u00e5 etterbestille store kvanta av det samme merket, helt til lensmannen plutselig en dag slo til og arresterte ham.", "Tomgang i minus 40", "\u2013 Jeg visste jo hvilken funksjon en bh hadde, men ellers overlot jeg det meste til kundene.", "Linda Loman i Ila", "F\u00f8lsomme brillehender", "Skodd for det meste"]}, {"field": "id", "value": "6011c87c8608b459e5e8f296b75c8d3ca4c00994"}, {"field": "keyword", "value": ["Ukeadressa", "handelsreisende", "selgere", "agenter"]}, {"field": "keywords", "value": "Ukeadressa,handelsreisende,selgere,agenter"}, {"field": "kw-category", "value": ["pluss", "magasin"]}, {"field": "kw-classification", "value": "travel"}, {"field": "kw-company", "value": ["ronson", "statoil", "hurtigruten", "nielsen"]}, {"field": "kw-concept", "value": ["reise", "handelsreisende", "handelsreisendes forening"]}, {"field": "kw-entity", "value": ["trondheim og r\u00f8rvik", "vestlandet", "prada", "corner motell", "scania", "s\u00f8strene olsens hotel", "havstein", "helgelandskysten", "mel\u00f8yfjorden", "flor\u00f8 og r\u00f8rvik", "armani og ray-ban", "vestlandskysten", "\u00f8rnes og gildesk\u00e5l", "elefanten", "\u00f8rsta og kirkenes", "versace", "craven", "vard", "kystriksveien", "saltfjellet", "nationaltheatret", "vanvikan", "chanel", "findus og bergene", "bergen og troms\u00f8", "gore-tex", "trondheim og bod\u00f8", "luxottica", "bygde-norge", "tr\u00f8ndelagskysten", "sortland og harstad", "klette", "handelsreisendes forening", "ullevaal", "sandgata 15", "fru haugans hotel", "hans martin kj\u00f8laas", "troms og finnmark"]}, {"field": "kw-location", "value": ["rognan", "trondheim", "dovre", "finnmark", "lofoten", "br\u00f8nn\u00f8ysund", "bod\u00f8", "troms", "kabelv\u00e5g", "oslo", "finnsnes", "rana", "karasjok", "kasan", "hammerfest", "bergen", "ila", "kl\u00e6bu", "nord-norge", "troms\u00f8", "new york", "fauske", "kautokeino", "mosj\u00f8en", "\u00f8rnes"]}, {"field": "kw-pageclass", "value": "article"}, {"field": "kw-person", "value": ["rolf eggen nielsen", "arthur miller", "willy loman", "evy krogh", "rolf petersen", "steinar kultivert", "rut tellefsen", "fritz rambech", "j\u00f8rgen langlie", "jacob klette optik", "laila johanne nielsen", "asbj\u00f8rn johansen", "henki kolstad", "linda loman", "j\u00f8rn aas", "steinar kulvik", "andr\u00e9 bjerke", "jacob klette", "s\u00f8ren s\u00f8rp\u00e5", "arne g. jacobsen", "k. hansen", "arne kvam"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article11638136.ece/hmxqzj/ALTERNATES/w980-default/natvig_handelsreisende002a.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "En handelsreisendes gl\u00f8d"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2015/10/03/En-handelsreisendes-gl%C3%B8d-11638273.ece"}, {"field": "pageclass", "value": ["article"]}, {"field": "publishtime", "value": "2015-10-03T12:52:43.000Z"}, {"field": "recs-articleid", "value": "11638273"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2015-10-03T12:52:43.000Z"}, {"field": "recs-rawtitle", "value": "En handelsreisendes gl\u00f8d -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Det er tidlig morgen n\u00e5r brilleselger Steinar Kulvik triller koffertene ut av kassevognen. Akkurat n\u00e5 er han verdens lykkeligste mann."}, {"field": "thumbnail", "value": "http://content-thumbnail.cxpublic.com/content/thumbnail200x150/6011c87c8608b459e5e8f296b75c8d3ca4c00994.jpg?5943e0a2"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-06-16T13:44:02.000Z"}, {"field": "title", "value": "En handelsreisendes gl\u00f8d"}, {"field": "url", "value": "http://www.adressa.no/pluss/magasin/2015/10/03/En-handelsreisendes-gl%c3%b8d-11638273.ece"}, {"field": "urlhash", "value": "6011c87c8608b459e5e8f296b75c8d3ca4c00994"}], "score": 0.8084993, "siteId": "9222270286501375973", "id": "6011c87c8608b459e5e8f296b75c8d3ca4c00994"}

