{"fields": [{"field": "modifiedtime", "type": "time", "value": "2012-06-20T08:50:41.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "ulf dalheim"}, {"field": "body", "value": ["Saken oppdateres.", "Katharina Mowinckel (37) er hestejenta fra Bergen som har skapt seg et navn som vinprodusent. Fra sitt lille vinhus i n\u00e6rheten av landsbyen Saussignac presenterer hun stadig bedre og mer spennende viner. Ch\u00e2teau K er i ferd med \u00e5 sette regionen Bergerac p\u00e5 kartet hos flere enn nordmenn som synes det er stas at ei norsk jente lager egen vin. Michelin-restauranter har vinen hennes p\u00e5 vinkartet og p\u00e5 internasjonale vinmesser har hun f\u00e5tt utmerkelser og medaljer.", "\u2013Jeg husker fortsatt hvor skuffet jeg var f\u00f8rste gangen jeg kom hit, etter at mine foreldre i 1996 hadde kj\u00f8pt en liten g\u00e5rd i Saussignac. Det var jo nesten ikke tr\u00e6r her, mest vinmarker, og det var jeg ikke spesielt interessert i, den gangen. Dessuten var det midt p\u00e5 vinteren, og med frost p\u00e5 markene syntes jeg det s\u00e5 litt Tsjernobyl-aktig ut. Den gangen var det nok ikke i mine tanker at jeg noen \u00e5r senere skulle sl\u00e5 meg ned her, forteller Katharina.", "Den tidligere profesjonelle sprangryttersken har fortsatt hester rundt seg, blant annet den snart femten \u00e5r gamle arbeidshesten Etoile som hun aktivt bruker i arbeidet ute i vinmarkene. Men ridest\u00f8vlene er skiftet ut med arbeidssko, pisken med redskaper til \u00e5 trimme og klippe vinstokkene. Fj\u00f8set er bygget om til vinkjeller, og i redskapsgarasjen st\u00e5r det n\u00e5 en traktor som hun h\u00e5ndterer med like stor selvsikkerhet som konkurransehestene hun en gang hadde.", "Det er til tider et ensomt liv 37-\u00e5ringen p\u00e5 Ch\u00e2teau K lever. Rundt seg i bolighuset har hun kun tre katter. Ikke en gang et fjernsynsapparat har hun funnet plass til. Kontakten med omverdenen skjer mest via pcen.", "\u2013Jeg s\u00e5 raskt hvor utrolig mye mer aktiv jeg ble om kveldene uten fjernsynsapparat. Plutselig hadde jeg tid til \u00e5 tegne og strikke. Dessuten leser jeg mye, og surfer en del p\u00e5 internett. Jeg er glad i \u00e5 se en film i ny og ne, men det kan jeg jo gj\u00f8re p\u00e5 datamaskinen.", "Det var naboen som satte Katharina p\u00e5 ideen om \u00e5 bli vinbonde. Selv satt hun den f\u00f8rste tiden i Bergerac p\u00e5 nettet og s\u00f8kte etter ledige jobber i traktene rundt. Men naboen visste at leieavtalen p\u00e5 vinmarkene som h\u00f8rte til g\u00e5rden gikk ut omtrent samtidig som Bergens-jenta flyttet inn i 2002. S\u00e5 han oppmuntret Katharina til \u00e5 begynne med vin, og stilte velvillig opp som mentor og l\u00e6rmester slik at hun fikk gode r\u00e5d for hvordan hun skulle bygge opp produksjonskjelleren og p\u00e5 best mulig m\u00e5te utnytte r\u00e5stoffet fra vinmarkene. De var beplantet med gode druetyper som Merlot, Cabernet Sauvignon, Semillon, Muscadell og Sauvignon Blanc. Bergerac er naboregion til Bordeaux, og vinene ligger derfor ikke s\u00e5 langt unna Bordeaux-stilen.", "\u2013Min far var veldig skeptisk da jeg fortalte at jeg ville begynne med vinproduksjon, han hadde ikke noe s\u00e6rlig tro p\u00e5 at jeg kunne fikse det. I dag har han totalt forandret mening, og oppmuntrer meg s\u00e5 mye han kan, beretter Katharina.", "Hun innr\u00f8mmer at hun forel\u00f8pig bare har hatt blandet suksess, rent \u00f8konomisk. Det gjenst\u00e5r en god del arbeid f\u00f8r hun kan begynne \u00e5 tro p\u00e5 en \u00f8konomisk god h\u00f8st.", "\u2013Men jeg ser at arbeidet mitt b\u00e6rer frukter. Jeg har klart \u00e5 lage relativt gode viner som har f\u00e5tt en flott mottakelse mange steder. I tillegg til \u00e5 selge vinen min til franske restauranter, eksporterer jeg vin til Japan og Norge, og jeg jobber n\u00e5 ogs\u00e5 med USA. Jeg m\u00e5 spre meg noe, men samtidig ogs\u00e5 holde igjen, for jeg lager ikke s\u00e5 mye vin.", "Og det har Katharina rett i. Det f\u00f8rste \u00e5ret (2003) laget hun bare 20000 flasker, en r\u00f8d, en hvit og en dessertvin. Vinmarkene i Bergerac ligger slik til at hun hver h\u00f8st kan oppleve at edelr\u00e5tesoppen Botrytis, som er s\u00e5 viktig for blant annet de verdensber\u00f8mte Sauternes-dessertvinene, angriper ogs\u00e5 vindruene hennes. Det gir muligheten til \u00e5 lage en helt spesiell s\u00f8t dessertvin.", "Fra og med 2006-\u00e5rgangen f\u00f8ler Katharina dessuten at vinene har v\u00e6rt hennes \u00abegne\u00bb.", "\u2013Dette \u00e5ret var f\u00f8rste gang jeg hadde gjort alt selv. Og det var ogs\u00e5 det f\u00f8rste \u00e5ret hvor jeg personlig syntes at vinene mine smakte godt. Dette med \u00e5 lage best mulig vin er blitt en lidenskap som bare har vokst og vokst, jeg blir bare mer og mer fascinert av dette arbeidet. Det er ufattelig komplekst \u00e5 drive med vin. Du m\u00e5 holde p\u00e5 24 timer i d\u00f8gnet for \u00e5 l\u00e6re alt, og s\u00e5 m\u00e5 du ha evnen til \u00e5 stokke om p\u00e5 og plukke ut det beste av alle de forskjellige meningene du h\u00f8rer. Og s\u00e5 er det viktig \u00e5 ha et litt st\u00f8rre perspektiv. Hvis ikke klarer du ikke overleve, for her kan alt synes \u00e5 rase sammen p\u00e5 kort tid. Se p\u00e5 2008-\u00e5rgangen. Da s\u00f8rget v\u00e6rforholdene for at vi bare fikk halvparten av vanlig mengde. Men kvaliteten var usedvanlig god. De harde realiteter forteller at du f\u00e5r mer enn ett u\u00e5r i l\u00f8pet av ti \u00e5r, og det m\u00e5 du v\u00e6re forberedt p\u00e5, understreker Katharina.", "Hun opplever ogs\u00e5 at hennes egen vinfilosofi ikke helt er tilpasset den moderne markedsmakta. Det inneb\u00e6rer at hun f\u00e5r sp\u00f8rsm\u00e5l om \u00e5 selge vin som hun selv ikke f\u00f8ler er helt rede for lansering.", "\u2013Det er frustrerende \u00e5 ha vin p\u00e5 lager som du ikke f\u00e5r solgt, men det er enda verre \u00e5 si nei til noen som vil ha mer av det du lager f\u00f8r du selv er rede til \u00e5 sende den ut p\u00e5 markedet, sier Katharina.", "\u2013Hva er du mest stolt av \u00e5 ha f\u00e5tt til?", "\u2013Livet her i Bergerac s\u00e5 langt har v\u00e6rt en samling av gleder og skuffelser. Men reaksjonene fra publikum har gledet meg. Og s\u00e5 var det fryktelig stas \u00e5 bli valgt ut til \u00e5 levere vin til Nobelpris-middagen i 2008. Det var god markedsf\u00f8ring for meg. Morsomt er det ogs\u00e5 at Restaurant Bagatelle i Oslo har satt vinen min p\u00e5 vinkartet sitt. Jeg blir glad hver gang noen liker vinen min, da f\u00f8ler jeg at jeg har f\u00e5tt til noe.", "I dag er g\u00e5rden hennes p\u00e5 6,2 hektar, hvorav 5,5 hektar er produktive vinmarker. Det gir ikke rom for \u00e5 produsere s\u00e5 mye mer enn 20 000 flasker \u00e5rlig. Skal hun \u00f8ke volumet er hun derfor avhengig av \u00e5 enten kj\u00f8pe vinmarker av naboene eller f\u00e5 lov til \u00e5 plante nytt. Det siste er ikke s\u00e5 enkelt i et Europa der EU har definert at det allerede er for mye areal beplantet med vinstokker. Samtidig kan det g\u00e5 p\u00e5 bekostning av \u00abfriheten\u00bb hun har i dag.", "\u2013Jeg sier b\u00e5de ja og nei til tanken om \u00e5 kj\u00f8pe mer vinmarksareal. Det ville v\u00e6rt greit \u00e5 bli st\u00f8rre, og kunne lage mer vin. Men samtidig vil det bety at jeg ikke kan fortsette med dette helt alene, da blir jeg n\u00f8dt til \u00e5 ansette folk. P\u00e5 sikt tror jeg at fremtiden like godt kan v\u00e6re \u00e5 forbli en liten produsent som lager bedre og bedre vin, og som derfor f\u00e5r bedre og bedre betalt for hver flaske.", "\u2013Er du n\u00e5 helt selvstendig n\u00e5r det gjelder \u00e5 lage vin?", "\u2013Nei, jeg har fortsatt en utenforst\u00e5ende \u00f8nolog (vinskaper) som hjelper meg. Han jobber hos 30-40 andre mindre vinprodusenter i omr\u00e5det her, s\u00e5 han vet hva som til en hver tid skjer ute i vinmarkene. Han f\u00e5r pr\u00f8vd ut nye ideer og har med seg nyttig innsikt. Jeg f\u00f8ler at jeg n\u00e5 vet retningen jeg skal g\u00e5, og hva som fungerer for mine viner, men det er mange overraskelser underveis, og jeg har mye igjen \u00e5 l\u00e6re. Innen vin er jo ingen \u00e5r lik de foreg\u00e5ende. Det er s\u00e5 mange fasetter som inng\u00e5r i en vin.", "\u2013Hvor mye har du investert i \u00e5 bygge opp Chateau K?", "\u2013Det t\u00f8r jeg ikke regne p\u00e5. Men det har kostet \u00e5 bygge nye produksjonslokaler og anskaffe utstyr. Men jeg har fors\u00f8kt \u00e5 kj\u00f8pe bare det helt n\u00f8dvendigste.", "\u2013F\u00f8ler du deg utenfor som norsk kvinne i en fransk vinregion?", "\u2013Nei, egentlig ikke, for det er ganske mange utlendinger som lager vin i Bergerac. Lokalavisen her laget en egen artikkel om alle de \u00abteite\u00bb utlendingene som kom hit for \u00e5 begynne med vin; fra Irland, S\u00f8r-Afrika, Nederland og England. Selv er jeg blitt medlem av vinsyndikatet her i regionen, svarer Katharina Mowinckel som ble valgt som \u00abforsidepike\u00bb da det nylig ble laget en bok om vinregionen Bergerac. Hun er utvilsomt i ferd med \u00e5 sette solide spor etter seg."]}, {"field": "category0", "value": "kultur"}, {"field": "category1", "value": "kultur|vin"}, {"field": "contenthash", "value": "1b9d60058e3bee5fb937c59df8435fbd6c4759cda047405651ec11d73f158442"}, {"field": "createtime", "value": "2016-01-03T03:42:41.000Z"}, {"field": "description", "value": "Hun dro til Paris for \u00e5 satse som sprangrytterske. Da karrieren var over ble hun igjen i Frankrike, for \u00e5 lage sin egen vin."}, {"field": "dominantimage", "value": "http://www.adressa.no/incoming/article1305292.ece5/ALTERNATES/w980-default/ny-Chateau-K9"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/733440dde29f870e5a9df0ad83f24044aacd7893.jpg?59987375"}, {"field": "dominantthumbnaildimensions", "value": "300x169"}, {"field": "heading", "value": ["Sprangryttersken som ble vinbonde -adressa.no", "Som Tsjernobyl", "Tre katter, og hester...", "20 000 flasker", "Gleder og skuffelser", "F\u00e5r fortsatt hjelp"]}, {"field": "id", "value": "733440dde29f870e5a9df0ad83f24044aacd7893"}, {"field": "keyword", "value": ["vinpuls", "vinklubb", "ulf dalheim", "vin", "database"]}, {"field": "keywords", "value": "vinpuls,vinklubb,ulf dalheim,vin,database"}, {"field": "kw-category", "value": ["kultur", "vin"]}, {"field": "kw-classification", "value": "food-and-drink"}, {"field": "kw-company", "value": "michelin"}, {"field": "kw-concept", "value": ["vin", "selge vin"]}, {"field": "kw-entity", "value": ["a. jeg", "botrytis", "ch\u00e2teau k", "cabernet sauvignon", "sauvignon blanc", "chateau k", "etoile", "merlot", "nederland og england", "japan og norge", "nobelpris", "semillon", "restaurant bagatelle", "muscadell og sauvignon blanc", "saussignac", "tsjernobyl", "sauternes"]}, {"field": "kw-location", "value": ["irland", "bordeaux", "europa", "s\u00f8r-afrika", "oslo", "paris", "frankrike", "bergerac", "bergen"]}, {"field": "kw-pageclass", "value": "article"}, {"field": "kw-person", "value": "katharina mowinckel"}, {"field": "kw-taxonomy", "value": ["kultur/vin", "kultur"]}, {"field": "og-image", "value": "http://www.adressa.no/incoming/article1305292.ece5/ALTERNATES/w980-default/ny-Chateau-K9"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Sprangryttersken som ble vinbonde"}, {"field": "og-type", "value": "article"}, {"field": "og-url", "value": "http://www.adressa.no/kultur/vin/article1301498.ece"}, {"field": "pageclass", "value": ["article"]}, {"field": "publishtime", "value": "2009-04-07T18:10:50.000Z"}, {"field": "recs-articleid", "value": "851295"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-category1", "value": "taxonomy|kultur|vin"}, {"field": "recs-publishtime", "value": "2009-04-07T18:10:50.000Z"}, {"field": "recs-rawtitle", "value": "Sprangryttersken som ble vinbonde -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["kultur/vin", "kultur"]}, {"field": "teaser", "value": "Hun dro til Paris for \u00e5 satse som sprangrytterske. Da karrieren var over ble hun igjen i Frankrike, for \u00e5 lage sin egen vin."}, {"field": "thumbnail", "value": "http://content-thumbnail.cxpublic.com/content/thumbnail200x150/733440dde29f870e5a9df0ad83f24044aacd7893.jpg?59987375"}, {"field": "thumbnailfullheightdimensions", "value": "200x2657"}, {"field": "timestamp", "value": "2017-08-19T17:20:53.000Z"}, {"field": "title", "value": "Sprangryttersken som ble vinbonde"}, {"field": "url", "value": "http://www.adressa.no/kultur/vin/article1301498.ece"}, {"field": "urlhash", "value": "733440dde29f870e5a9df0ad83f24044aacd7893"}], "score": 0.67433536, "siteId": "9222270286501375973", "id": "733440dde29f870e5a9df0ad83f24044aacd7893"}

