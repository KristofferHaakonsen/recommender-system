{"fields": [{"field": "modifiedtime", "type": "time", "value": "2016-12-10T13:09:44.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": ["tekst:bj\u00f8rn asle nord ogper lindberg", "foto: marita aarekol"]}, {"field": "body", "value": ["Vinteren 2016: Han slepp ikkje taket, kanskje aldri, aldri slepp han taket.Tankane riv og slit i Ida, ti \u00e5r etter overfallet i Fredrik Meltzers gate. Ho hadde vore i 14-\u00e5rs-dagen til bestevenninna. Dei hadde mora seg med karaokespelet Sing Star, prata og hatt det kjekt. Berre nokre minutt etter at ho gjekk fr\u00e5 bursdagsfesten dukka han opp.", "Blir ho aldri ferdig med han? Kva liv lever han no, kven er han, kva gjer han? Ho klarer ikkje \u00e5 la vere. Ein vinterdag i \u00e5r kikkar ho p\u00e5 Facebook-profilen hans.", "Ida ser p\u00e5 bileta, stoggar ved eit ultralydbilete, eit uf\u00f8dd barn. Skal han bli pappa? sp\u00f8r ho seg sj\u00f8lv, og veit ikkje kva ho skal tru. Ho var jo sj\u00f8lv barn, tidleg i ten\u00e5ra, d\u00e5 han festa kvelartaket, truga henne p\u00e5 livet og valdtok henne \u2013 tok fr\u00e5 henne nesten alt.Det gjekk fem \u00e5r f\u00f8r politiet fann ut kven gjerningsmannen var, sj\u00f8lv om dei eigentleg hadde han. Det skjedde ei anna liknande valdtekt i same omr\u00e5de berre fire m\u00e5nader seinare. D\u00e5 blei gjerningsmannen teken. Han var den same som valdtok Ida, men politiet s\u00e5g ikkje samanhengen.Ho visna \u00e5r for \u00e5r, gjekk n\u00e6r til grunne. Kvifor fann ikkje politiet ut av det f\u00f8r? Ida har aldri f\u00e5tt skikkeleg svar.For det serievaldtektsmannen gjorde mot henne, fekk han ein forvaringsdom i tingretten. Forvaring blir brukt overfor personar som er spesielt farlege for andre sitt liv, helse og fridom. Og om det er n\u00e6rliggjande fare for gjentaking av lovbrotet. Dei sakkunnige p\u00e5peika risikoen for nye lovbrot.Men i lagmannsretten blei straffa gjort om til vanleg fengselsstraff.Han sona to \u00e5r for det han gjorde mot Ida. Ho er ufri.Tanken slepp ikkje. Han slepp ikkje. Det blir v\u00e5r.Han er her, igjen. Som ei \u00e5nd. Som ein vond pust som kjem og g\u00e5r.", "Ei venninne ringjer Ida. Sp\u00f8r om alt er vel, og om ho er i lag med nokon. Ho har ei d\u00e5rleg nyheit \u00e5 kome med, og vil ikkje at Ida skal vere \u00e5leine. Han er i avisa igjen, fortel ho. Fantomteikninga politiet laga p\u00e5 bakgrunn av Ida si skildring for ti \u00e5r sidan, har dukka opp i BT igjen.\u00abD\u00f8mt for tre voldtekter \u2013 n\u00e5 er han tatt igjen\u00bb, heiter det i overskrifta 10. mai i \u00e5r. Han som valdtek, igjen og igjen. Sikta for \u00e5 ha valdteke, for fjerde gong.13 \u00e5r og seks m\u00e5nader etter det f\u00f8rste overfallet.", "Desember 2002: Inne fr\u00e5 klosettet der ho sit, h\u00f8yrer Siren Dyrnes Myrmel at det g\u00e5r i ei d\u00f8r. 18-\u00e5ringen og venene har opplevd god stemning p\u00e5 Torget Music Pub fire dagar f\u00f8r julaftan i 2002. No er det stengjetid. Folk er p\u00e5 veg ut. Siren m\u00e5 berre eit siste \u00e6rend f\u00f8r ho kan g\u00e5 heim.\u2013 Eg er tom for toalettpapir. Unnskyld, kan du hjelpe? sp\u00f8r Siren personen ho h\u00f8yrer utanfor.Ho f\u00e5r ikkje noko svar. Sp\u00f8r ein gong til. Idet ho b\u00f8yer seg ned for \u00e5 kunne ta imot papiret, smell det. Han sparkar og d\u00f8ra treff Siren hardt i hovudet.", "Ho fyk bak i klosettet. Mannen trengjer seg inn til henne, festar eine neven over nasen og munnen hennar, og ber henne halde kjeft. Sinnet kokar i Siren. Ho m\u00e5 tenkje klart, halde hovudet kaldt, men slit med \u00e5 f\u00e5 puste. Mannen kyssar henne p\u00e5 munnen, mens han held henne fast. Det verkar absurd for henne, som om han trur det er eit reelt foreplay. Ekte og frivillig, liksom. Han held henne fast, stikk fingrane inn i skjeden hennar, medan han gjentek at ho ikkje m\u00e5 skrike. Ikkje m\u00e5 skrike.Siren har aldri sett denne mannen f\u00f8r. Ho oppfattar han som \u00abenkel i hovudet\u00bb, og er s\u00e5 roleg som ho kan.", "\u2013 Du er n\u00f8ydd til \u00e5 la meg f\u00e5 lov til \u00e5 puste. Elles funkar ikkje dette, f\u00e5r Siren sagt, f\u00f8r ho spelar med gjerningsmannen. Igjen seier han at ho m\u00e5 love ikkje \u00e5 skrike.", "Ho lovar og han slepp grepet. Siren reiser seg, samlar alt ho har av krefter og pust, smell til han og s\u00e5 skrik ho. S\u00e5 h\u00f8gt ho kan. Full av adrenalin hoppar ho p\u00e5 han. \u00abHan skal faen ikkje f\u00e5 sleppe unna\u00bb, tenkjer ho. D\u00f8rvaktene kjem til, og held mannen fast.", "I politiforklaringane nektar mannen for alt, seier han hadde drukke, var d\u00e5rleg og gjekk p\u00e5 dametoalettet sidan det var k\u00f8 p\u00e5 herrane sitt. Det var funne avtrykk av st\u00f8velen hans p\u00e5 utsida av dod\u00f8ra. Og eit vitne s\u00e5g han kike over kanten og ned der Siren sat. DNA-analysen talar heller ikkje til hans fordel.Ein m\u00e5nad etter overfallet blir mannen d\u00f8mt i Midhordland tingrett, for fleire mindre lovbrot. Han sonar ein knapp m\u00e5nad i Sandeid fengsel, fr\u00e5 april til mai. Ute igjen, f\u00f8r valdtektssaka kjem for retten, gjentek historia seg med tjuveri, rusmisbruk, skadeverk, br\u00e5k og trugsm\u00e5l mot to polititenestemenn.", "Den arbeidsledige, unge mannen st\u00e5r tiltalt for valdtekt i Bergen tingrett seinhausten 2003, n\u00e6r eitt \u00e5r etter overfallet p\u00e5 Siren. Han har ei rotlaus fortid, og berre ni\u00e5rig grunnskule. Den unge mannen flytta heimanfr\u00e5 f\u00f8rste gong som 15\u201316-\u00e5ring, og skifta ofte bustad og arbeidsforhold. If\u00f8lgje sakkunnige skal han ha blitt mishandla som barn.No m\u00e5 han sj\u00f8lv svare for valdtekt.Han nektar framleis for \u00e5 ha gjort noko mot Siren. Men retten trur han ikkje. Han vinglar. Dei trur p\u00e5 offeret. Dei tekniske bevisa, i tillegg til DNA-pr\u00f8ver, st\u00f8ttar hennar forklaring. Mannen, som no er 22 \u00e5r gammal, blir funnen skuldig og startar f\u00f8rst soninga av fengselsdommen p\u00e5 to \u00e5r i januar 2005.Overfallet blir i dommen skildra som skremmande og krenkjande.", "Overgriparen deltek p\u00e5 f\u00f8rebyggjande livsstils- og rusmeistringsprogram i Bergen fengsel og f\u00e5r positive tilbakemeldingar. Han fungerer greitt sosialt og i h\u00f8ve til oppg\u00e5vene han f\u00e5r. Likevel slit han med rusproblem. Behandling eller program knytt til seksualisert vald eller sinne, f\u00e5r han ikkje p\u00e5 dette tidspunktet. Samtidig viser han ikkje forst\u00e5ing for overgrepet han er d\u00f8mt for. 1. juni 2006 er han fri p\u00e5 pr\u00f8ve.Tre veker seinare stoggar han ei glad, ung jente som er p\u00e5 veg heim til mor i Nyg\u00e5rdsgaten.", "Sommaren 2006: Ida Lillebostad er kledd i raude ballerinasko og blomstrete kjole med dongeribukse under. Ho g\u00e5r gjennom Fosswinckels gate. Klokka er halv eitt om natta. Dei hadde s\u00e5 mykje \u00e5 prate om p\u00e5 bursdagsfesten hos venninna. Det var difor det blei s\u00e5 seint. Juninatta rett f\u00f8r Sankthans er kj\u00f8lig. Siste skuledag p\u00e5 Rothaugen er over. Sommaren ligg framfor Ida no. Ungdomstida ventar, om berre nokre veker fyller ho sj\u00f8lv 14 \u00e5r.Ein mann tek kontakt. Han verkar hyggeleg \u2013 i starten. Ser ikkje spesielt rusa ut, ikkje unormal i kroppsspr\u00e5ket heller.\u2013 Har du fyr, sp\u00f8r mannen.Han er kledd i raud hettegenser og ein lilla, underleg caps.\u2013 Nei, eg r\u00f8ykjer ikkje, svarar Ida.\u2013 S\u00e5 flink du er, det er ikkje bra \u00e5 r\u00f8ykje.", "Ida er van med \u00e5 treffe p\u00e5 slitne og rusa menneske, anten det er p\u00e5 skulevegen gjennom Nyg\u00e5rdsparken eller i n\u00e6rbutikken. Dei er menneske, dei \u00f2g, er ho oppdregen til. Dei bit ikkje. Ho lyttar til og pratar med alle slags folk. Denne mannen er sv\u00e6rt s\u00f8kjande. Han er oppteken av \u00e5 bli likt av Ida, og gjer seg stakkarsleg, spelar p\u00e5 empatien hennar. Stel tilliten hennar.\u2013 Kor gammal er du? sp\u00f8r han\u2013 13, seier ho.Ho er s\u00e5 fin, smart og moden for alderen, seier han, og fortel vidare at han nett har sloppe ut av fengsel, at han hamna i feil milj\u00f8 med mykje rus. Han m\u00e5 kvitte seg med d\u00e5rlege vener og er s\u00e5 einsam.Idas telefon ringjer. Det er mamma. Ho lurer p\u00e5 om ikkje Ida er heime snart? Det er jo berre nokre minutt fr\u00e5 venninna og heim.\u2013 Eg er rett oppe i gata, eitt minutt unna.", "Augo hans blir hardare, legg Ida merke til. Han ber om at ho ikkje m\u00e5 g\u00e5, at ho m\u00e5 prate meir med han, bli med han, den stakkars mannen.\u2013 Nei, det er seint, seier ho.Ida pr\u00f8ver \u00e5 g\u00e5 fr\u00e5 han. Ho er s\u00e5 n\u00e6r heimen, men likevel s\u00e5 langt vekke. Han vil at dei skal setje seg p\u00e5 ein benk i Fredrik Meltzers gate, framfor den gr\u00e5 bygarden, inntil rododenronbuskane. Ida tenkjer p\u00e5 ei fluktrute og satsar p\u00e5 \u00e5 springe fr\u00e5 han.Men han legg jakka si over skuldrene hennar. Held henne fast.", "\u2013 Eg m\u00e5 heim, gjentek Ida.Ho pr\u00f8ver \u00e5 skubbe han vekk fr\u00e5 seg.\u2013 Kva vil du med meg, sp\u00f8r ho.Han vil ta p\u00e5 henne. Ho svarer at ho er altfor ung for han.\u2013 Eg er berre 13 \u00e5r, gjentek Ida.", "Ho er livredd. Samstundes svirrar tankar i hovudet. Ho tenkjer p\u00e5 utvegar, og sp\u00f8r mannen kva han eigentleg vil gjere med henne? Ida pr\u00f8ver \u00e5 overtale han til \u00e5 gje seg, og la henne f\u00e5 g\u00e5 i fred.\u2013 Du \u00f8ydelegg ikkje berre for meg, men \u00f2g for deg sj\u00f8lv, seier ho til han. Han kjem i fengsel igjen om han ikkje stoggar no.Men Ida n\u00e5r ikkje fram til han.Overfallsmannen held armen stramt rundt halsen hennar. Ho skrik etter hjelp. Han strammar grepet n\u00e5r ho skrik. Ida f\u00e5r vanskar med \u00e5 puste.Slik ho hugsar det, sp\u00f8r ho:\u2013 Har du tenkt \u00e5 drepe meg n\u00e5r du er ferdig, eller la meg g\u00e5?Mannen svarar if\u00f8lgje Ida at han er n\u00f8ydd til \u00e5 f\u00e5 henne til \u00e5 halde kjeft.\u2013 Ja, eg er n\u00f8ydd til \u00e5 drepe deg om du ikkje held kjeft.", "Ida pr\u00f8ver \u00e5 ringje mamma. Han klemmer hardt rundt hendene hennar, ristar telefonen vekk, den landar p\u00e5 asfalten, ligg og blinkar der, medan han krafsar p\u00e5 kroppen hennar, p\u00e5 magen, brystet, under kleda. Han har skubba Ida inn i rododendronbuskane og kommanderer henne til \u00e5 ta av seg buksa.Ho nektar. Han festar grepet under kjeven p\u00e5 Ida, slik at ho ikkje skal klare \u00e5 gjere motstand. Ho slepp taket, dreg av seg dongeribuksa og blir liggjande p\u00e5 bakken.Han held eit hardt grep om halsen p\u00e5 Ida, medan han tek henne p\u00e5 kroppen igjen. Kyssar henne. Tek hendene ned i trusa og fingrar inn i skjeden hennar.Ida pr\u00f8ver \u00e5 kome seg laus, han strammar halsgrepet igjen. Ho frys til. Ventar p\u00e5 augneblikket. Eit sekund slappar han av. Ho kjem seg opp.", "Ida spring fr\u00e5 staden. For livet. Alt ho kan. Heimover. Ho spring p\u00e5 sokk og \u00e9in bar fot, nedover ein bakke som aldri kjendest s\u00e5 lang f\u00f8r.Ho ringjer p\u00e5 utanfor ein av bygningane i n\u00e6rleiken. Kvinna slepp ikkje Ida inn, sj\u00f8lv om ho fortel kva som har skjedd. Vil dei ikkje tru henne? Kvifor er dei redde henne?Ida treffer ein mann.\u2013 Herregud, kva har skjedd? sp\u00f8r han og lurer p\u00e5 kor staden var der ho sprang fr\u00e5 valdtektsmannen. Han spring av garde. Ida ser han aldri meir.Nede i Nyg\u00e5rdsgaten treffer ho p\u00e5 to andre menn, dei ringjer politiet. Like etter kjem mamma imot Ida. Ho har skj\u00f8nt at noko er gale.Ida har ikkje lenger kjensle i fotsolen. P\u00e5 halsen har ho store merke. Ida vil ikkje la mamma omfamne henne. Ho vil ikkje bli tatt p\u00e5 av nokon.", "Politiet kjem. Ida blir k\u00f8yrt til sjukehuset, der dei ringjer for \u00e5 vekke ein barnelege midt p\u00e5 natta. Ida sit lenge og ventar. Barnelegen kjem og sp\u00f8r om Ida har hatt menstruasjon f\u00f8r. Det har ho. D\u00e5 m\u00e5 ho ha ein annan lege. Ein eldre herre gjer den gynekologiske unders\u00f8kinga. Ida synest det er vanskeleg, ein ny mann, nett no, til denne ubehagelege unders\u00f8kinga.Etterp\u00e5 f\u00e5r ho med seg sovetablettar heim.Valdtektsmannen har stukke av i den lyse juninatta.Ida forklarar politiet s\u00e5 godt ho kan, korleis han s\u00e5g ut. Dei lagar ei fantomteikning. Men finn han ikkje. Skal dei ikkje klare \u00e5 ta han?", "Ida Lillebostad bles ut 14 lys p\u00e5 blautkaka. Tre veker etter det brutale overfallet feirar ho sin eigen bursdag. Tilsynelatande g\u00e5r ting greitt. I tida rett etter valdtekta f\u00e5r ho tilbod om hjelp, men takkar nei til det meste. Ida f\u00f8ler ho ikkje treng hjelpa den f\u00f8rste tida. Ho fornektar eigentleg at noko plager henne. Gradvis mister ho konsentrasjon. Vanskane skal kome til \u00e5 snike seg p\u00e5, og overmanne henne.Ein stad der ute g\u00e5r Idas valdtektsmann fri.Sidan han framleis er ute p\u00e5 pr\u00f8ve, har han m\u00f8teplikt og samtalar hos friomsorgskontoret. Han m\u00f8ter fem gonger fr\u00e5 juni fram til 18. august, utan at l\u00f8yndomen han ber p\u00e5 blir avsl\u00f8rt.\u00ab... i friomsorgens samtaler med han i m\u00f8tepliktperioden m\u00f8tte vi en positiv og optimistisk mann ...,\u00bb heiter det.Hovudf\u00f8rem\u00e5let med m\u00f8teplikt er \u00e5 hindre tilbakefall.Mannens sosiale liv er prega av rusbruk. Han er i arbeid som m\u00e5lar. Om hausten vert han kasta ut av leilegheita og bur hos mora. Han er ikkje blitt kalla inn til samtalar hos friomsorgen sidan august, sidan saksbehandlaren har vore p\u00e5 ferie.13. oktober skulle neste m\u00f8te finne stad. Natt til den 13. sl\u00e5r han til igjen.Fire m\u00e5nader etter valdtekta mot Ida \u2013 i nesten same nabolag som der han valdtok henne \u2013 g\u00e5r han laus p\u00e5 ei tredje kvinne.", "Oktober 2006: Tine g\u00e5r \u00e5leine heim fr\u00e5 Zachariasbryggen til bygarden i Daniel Hansens gate p\u00e5 Nedre Nyg\u00e5rd klokka to om natta. Den nyutdanna sjukepleiaren har vore p\u00e5 byen og festa med ei venninne. Det neste ho hugsar er at ho ligg fullt p\u00e5kledd i senga si, med ein mann over seg. Ein mann ho aldri f\u00f8r har sett.Korleis ho hamna som fange av ein valdtektsforbrytar p\u00e5 eige soverom, er eit svart hol i minnet hennar. Tine veit ikkje korleis mannen klarte \u00e5 ta seg inn p\u00e5 soverommet. Kanskje gjekk han etter henne fr\u00e5 byen.Ho skj\u00f8nar med ein gong kva han vil, f\u00e5r panikk og kjempar imot med slag og spark. Tine sl\u00e5st med alt ho har av krefter. Sl\u00e5st til ho blir utmatta. Skrik det ho maktar.\u2013 Hald kjeft! seier han fleire gonger til henne.", "Ho pr\u00f8ver \u00e5 klore han i ansiktet og trykkje han i augo med fingrane. D\u00e5 grip han tommelen hennar og bit, medan han festar eit hardt kvelartak p\u00e5 henne, s\u00e5 hardt og langvarig at Tine trur han vil drepe. Ho kjenner seg slappare og slappare, er s\u00e5 redd for \u00e5 d\u00f8y at ho ikkje yter motstand.", "Etter sl\u00e5stkampen med overfallsmannen, fokuserer Tine fullt og heilt p\u00e5 \u00e5 overleve. I hennar hovud er to ting viktig: Ikkje \u00e5 provosere fram fleire kvelartak og \u00e5 planleggje flukt.I fleire timar tenkjer ho p\u00e5 korleis ho skal kome seg unna, utan \u00e5 utsetje venninna ho deler leilegheit med for same fare. Tine koplar ut kroppen og det som skjer med den.Valdtektsmannen kommanderer henne til \u00e5 ta av seg kleda, tvingar til seg samleie, f\u00f8r han ber henne liggje i armkroken og prate. Han seier han har vanskar med forhold, men at han likar Tine. Ho pr\u00f8ver \u00e5 gjere han til lags, sympatisere med han, slik at han ikkje blir valdeleg igjen. Ho fortel litt om seg sj\u00f8lv, og ber han om ikkje \u00e5 halde henne om halsen igjen. Tine sp\u00f8r om lov til \u00e5 g\u00e5 p\u00e5 toalettet, og augnar eit h\u00f8ve til \u00e5 kome seg vekk og fri.Mellom soveromma i leilegheita er det ein gang og ei stove. Men venninna s\u00f8v med l\u00e5st d\u00f8r og \u00f8yreproppar. Tine v\u00e5gar ikkje \u00e5 st\u00f8ye med \u00e5 trengje seg inn, ho er redd valdtektsmannen d\u00e5 kjem etter og tek venninna \u00f2g.Ho g\u00e5r tilbake til sitt eige soverom, for \u00e5 skape seg ein stad der ho har \u00ablov\u00bb til \u00e5 bevege seg, og slik halde ved like tillit fr\u00e5 valdtektsmannen, slik at han ikkje g\u00e5r laus p\u00e5 venninna.", "Inne p\u00e5 soverommet blir Tine valdteken igjen. Ho f\u00f8ler han trugar henne med nye kvelartak, ved \u00e5 leggje handa p\u00e5 halsen. Klokka er n\u00e6rare seks p\u00e5 morgonkvisten d\u00e5 ho ber om \u00e5 f\u00e5 g\u00e5 p\u00e5 toalettet igjen. Venninna er vaken no, sidan ho skal tidleg p\u00e5 jobb. Tine f\u00e5r varsla. Dei l\u00e5ser seg inn p\u00e5 venninna sitt soverom og ringjer politiet. Dei h\u00f8yrer han romsterer i stova. Tine held pusten. Ho f\u00f8ler hjartet banke s\u00e5 hardt at det er i ferd med \u00e5 sprengje seg ut av brystet.\u2013 No hoppar vi ut vindauget, seier ho.Men han kjem ikkje. Finn dei ikkje.Soverommet er prega av kamp d\u00e5 politiet kjem. Senga er trekt halvvegs ut fr\u00e5 veggen, ei blomsterpotte ligg knust p\u00e5 golvet. Tine skjelv og gret. Ho har eit kraftig merke i tommelen, bl\u00e5veis over det h\u00f8gre auget og bl\u00f8ding i munnslimhinna.Valdtektsmannen blir teken utanfor leilegheita og varetektsfengsla. Med seg har han kameraet og f\u00f8rarkortet til Tine. Ho blir k\u00f8yrt rett til valdtektsmottaket, og deretter vidare til politiet.Ved personunders\u00f8kinga i fengselet seinhausten 2006 verkar valdtektsmannen psykisk nedbroten, utan \u00e5 ville g\u00e5 n\u00e6rare inn i verken fortid eller framtid. Han vil ikkje ha fleire samtalar.", "V\u00e5ren 2007: Han st\u00e5r tiltalt for valdtekt for andre gong. Mannen seier han hadde drukke alkohol og brukt hasj og hugsar berre delvis. Han hevdar han m\u00e5 ha kome i snakk med Tine p\u00e5 gata, og at han var saman med henne d\u00e5 ho l\u00e5ste seg inn i leilegheita. Han vedg\u00e5r seksuell omgang med Tine, men hevdar det skjedde frivillig etter \u00abkort tids fl\u00f8rting\u00bb.Retten trur han ikkje, ikkje denne gongen heller, og meiner valdtekta blei utf\u00f8rt p\u00e5 ein \u00abskremmende, brutal og krenkende m\u00e5te\u00bb. Det skjerpar straffa at han er d\u00f8mt for valdtekt tidlegare. Begge tilfella reknar dei som overfall. Begge gonger har han vore rusa. Valdtekta mot Tine er gjort i pr\u00f8vetida. Retten finn ikkje noko formildande. Sp\u00f8rsm\u00e5let er om tidsbestemt fengselsstraff er nok vern for samfunnet, eller om forvaring m\u00e5 til, slik aktor p\u00e5st\u00e5r.I dommen refererer dei til friomsorgen:\u00ab... dersom han skulle bli d\u00f8mt p\u00e5 ny, synes hans lovbrudd \u00e5 kunne v\u00e6re knyttet til hans ubearbeidede forhold til kombinasjonen kvinner/seksualitet/vold, kombinert med rusmidler. Hvor mye innsikt han selv har i disse er vanskelig \u00e5 si. I ettertid kan en tenke at friomsorgen burde fokusert mer p\u00e5 disse samtalene knyttet til m\u00f8teplikten...\u00bbRetten meiner det er gjentakingsfare og kjem \u00abunder en viss tvil\u00bb fram til at det er grunnlag for ein forvaringsdom med ei ramme p\u00e5 fem \u00e5r.", "\u00c5ra 2007 til 2011: Valdtektsmannen sit inne. Men Ida veit ikkje at han sit i forvaring for ei anna overfallsvaldtekt gjort berre m\u00e5nader etter at han valdtok henne. For saka hennar er uoppklart.I hennar verd er han framleis der ute ein stad.Han slepp ikkje taket. Valdtektsmannen.Ho har ei sterk trong til \u00e5 endre utsj\u00e5nad, farge h\u00e5ret, slik at han ikkje kjenner henne igjen. Og ho st\u00e5r opp klokka fire om natta for \u00e5 kome seg p\u00e5 skulen tidsnok. 9. og 10. klasse blir t\u00f8ffe \u00e5r med mykje fr\u00e5v\u00e6r.Ho er manisk og spent, etter kvart utagerande, og eksperimenterer med alkohol. Ida hyperventilerer br\u00e5tt, kjenner prikking i kroppen.Ho er fanga. Han er fri.Ida veit ikkje at han sonar ei straff, veit ikkje at han er ute p\u00e5 permisjonar, jula 2009, jula 2010, at han bryt vilk\u00e5ret om rusforbod, at han under julefeiring heime hj\u00e5 mora blir overstadig rusa og lagar br\u00e5k.Men Ida blir stadig minna om valdtektsmannen. N\u00e5r nokon kjem n\u00e6r med ein \u00e5nde som stinkar alkohol, s\u00e5 er han der igjen. Valdtektsmannen lukta sterkt av alkohol d\u00e5 han tvinga seg til kysset.Dunsten av han, vil den nokon gong forsvinne?Ida kranglar med mora, og med l\u00e6rarar. Nokre viser forst\u00e5ing, andre blir frustrerte over henne. Ida er ikkje til stades. Ho er full av angst, deprimert og n\u00e6rast apatisk. Ho sovnar i timane. F\u00f8r overfallet hadde ho gode karakterar, no har ho nok med \u00e5 m\u00f8te opp.", "Ida har smerter i magen. Frys mykje. Kroppen st\u00e5r i heilspenn. Ida g\u00e5r til behandling p\u00e5 barne- og ungdomspsykiatrisk avdeling p\u00e5 Haukeland tre-fire gonger i m\u00e5naden. Ida f\u00f8ler at psykologane ikkje f\u00e5r heilt tak p\u00e5 det ho slit med. Ho forvitrar framfor augo deira.Ida blir 17, det blir teke meir tak i problema n\u00e5r ho er p\u00e5 vidareg\u00e5ande, der ho har kome inn p\u00e5 s\u00e6rskilt grunnlag. If\u00f8lgje Ida ber ein l\u00e6rar om at ho m\u00e5 f\u00e5 fart p\u00e5 seg, noko ho opplever som mobbing. For Ida er det ikkje s\u00e5 lett \u00e5 skrike det ut:\u2013 Hei du, eg har angst!Ein psykolog kjem p\u00e5 skulen og har samtale med l\u00e6rarar, pr\u00f8ver \u00e5 forklare om posttraumatisk stressliding, kjend som PTSD, ein psykisk skade som mellom andre mange soldatar slit med. Psykologen r\u00e5r Ida til \u00e5 skifte klasse.Ida f\u00f8ler ho ikkje fortener noko. Alt ho er glad i, som ho synest er hyggeleg og fint med livet, musikk, filmar, tv-seriar, vener, alt kuttar ho ut. Livsgneisten forsvinn. Ho sluttar \u00e5 ete. Helses\u00f8ster sender brev til legen. Ida f\u00e5r behandling for depresjon. P\u00e5 det minste veg ho 35 kilo. Det er som om ho s\u00e5 vidt er i live.Sommaren etter 2. klasse p\u00e5 vidareg\u00e5ande, blir ho lagt inn p\u00e5 psykiatrisk avdeling, frivillig. I 3. klasse er ho 50 prosent sjukmeld. Ho tek eit \u00e5r ekstra p\u00e5 vidareg\u00e5ande. Sakte er ho i ferd med \u00e5 finne attende til livet. Til seg sj\u00f8lv. Det er snart fem \u00e5r sidan det skjedde no. S\u00e5 dukkar han opp igjen.Politiet ser ein samanheng. \u00abSlik ble voldtektsmysteriet l\u00f8st\u00bb, skriv BT.", "Ei kvinne p\u00e5 80 \u00e5r blir overfallen og valdteken i Veiten hausten 2010. P\u00e5 ny\u00e5ret i 2011 ser ein krimteknikar i politiet p\u00e5 andre uoppklara saker for \u00e5 finne gjerningsmannen. DNA fr\u00e5 ei valdtekt i 1996 passar med DNA-funn i Veiten-saka. Dei har han. Kan han st\u00e5 bak i fleire andre ul\u00f8yste saker, som valdtekta mot Ida Lillebostad i Fredriks Meltzers gate i juni 2006?Etterforskaren f\u00e5r ikkje klaff, men ser at framgangsm\u00e5ten til valdtektsmannen i Ida-saka stemmer med handlem\u00e5ten til ein annan mann som sit fengsla og har to overfallsvaldteker p\u00e5 rullebladet. Dei sjekkar DNA-profilen hans mot DNA-materialet fr\u00e5 Ida sin overfallsmann. Klaff.Under avh\u00f8yr tilst\u00e5r han uoppfordra \u00e5 ha valdteke Ida.\u00abSkj\u00f8nte aldri at same mann sto bak\u00bb, melder BT i februar 2011 og: \u00abHan slo til i same nabolag, fremsto som stakkarslig og slo til om natten. Likevel koblet ikke politiet de to sakene.\u00bb\u2013 Vi skulle ha avsl\u00f8rt mannen tidlegare. Vi m\u00e5 no g\u00e5 gjennom etterforskinga og sj\u00e5 kvifor vi ikke klarte dette, seier politif\u00f8rstebetjent Jens Ekmann i BT i 2011.Fem \u00e5r seinare, n\u00e5r BT kontaktar Ekmann p\u00e5 ny om saka, er han pensjonert og viser oss difor vidare.", "Hausten 2011: Idas vekt er ikkje lenger farleg l\u00e5g. Ho g\u00e5r p\u00e5 sterkaste dose \u00ablykkepiller\u00bb og kjenner seg friskare enn p\u00e5 lenge \u2013 f\u00f8r valdtektssaka kjem opp i tingretten hausten 2011.Denne gongen er sakkunnige, psykiater og psykologspesialist, til stades for \u00e5 vurdere mannen som no er valdtektstiltalt for tredje gong. Ti vitne forklarar seg. Han vedg\u00e5r valdtekt, og at han pr\u00f8vde \u00e5 oppn\u00e5 samleie med henne. Retten festar ikkje lit til det han seier om at han trudde ho var 17\u201318 \u00e5r.Eit foto viser Ida som ei spedbygd, lita jente.\u00abDet m\u00e5 reageres strengt mot et s\u00e5 alvorlig seksuallovbrudd \u2013 fors\u00f8k p\u00e5 voldtekt til samleie ...\u00bb, heiter det i dommen.Kvelartaka var skremmande. Ida var redd for \u00e5 d\u00f8y. Dei alvorlege skadeverknadane for Ida i desse fem \u00e5ra etter blir framheva.Forvaringstida har nyleg g\u00e5tt ut. P\u00e5talemakta vil forlengje. Dei meiner det er n\u00e6rliggjande fare for at han vil gjere eit liknande lovbrot igjen.", "Mannen har teke utdanning i fengselet, og har planar om \u00e5 ta fagbrev som m\u00e5lar. Han har vore innsett p\u00e5 Ila og kome attende til Bergen fengsel. Han har gjennomf\u00f8rt kurs i stressmeistring, alternativ til vald og g\u00e5tt 54 timar i behandling hos Institutt for Klinisk Sexologi og Terapi. I tillegg har han vore gjennom samtalar om rusvanskane. I Bergen fengsel har forvaringa vore i open avdeling med l\u00e5gare tryggleiksniv\u00e5.Valdtektsmannen skuldar p\u00e5 vanskar i oppveksten.\u2013 Eg skammar meg. Eg har \u00f8ydelagt veldig mykje av livet hennar, seier han i retten. Han seier han angrar og at det ikkje vil skje igjen.Retten er redd for at gjerningsmannens forklaringar er prega av verbale utsegn utan djupare og reell forst\u00e5ing.\u00ab... slik innsikt er sentral for \u00e5 opparbeide sperre mot nye overgrep ...\u00bb", "Dei sakkunnige trur han ikkje, og meiner det er risiko for at han er seksualisert valdeleg i framtida \u00f2g. Dei blir styrkja i vurderinga av \u00e5 f\u00f8lgje rettssaka. Mannen f\u00e5r diagnosar:", "\u00abEmosjonell ustabil personlighetsforstyrrelse, bordline type (...) s\u00e5rbarhet for opplevd avvisning, sinneutbrudd (...) Med bakgrunn i observandens antisosiale handlinger og holdning og hans egosentriske narsissistiske trekk, s\u00e5 vurderes han likevel ikke \u00e5 ha klart psykopatiske trekk (...)\u00bb", "\u00abDyssosial personlighetsforstyrrelse,\u00bb meiner dei sakkunnige og seier mannen manglar evne til \u00e5 f\u00f8le skuld eller la seg p\u00e5verke av erfaringar, inklusiv straff.", "Sidan ungdommen har han drukke store mengder alkohol, og slik endra personlegdom, k\u00f8yrt rusa og blitt teken for lausgjengeri. Rusvanskane er omfattande og skadelege.", "Dei sakkunnige p\u00e5peikar ei rad risikofaktorar i h\u00f8ve til seksualisert vald og at mannen har \u00abproblemer med hensyn til \u00e5 profittere p\u00e5 behandling.\u00bb", "Bergen tingrett fastsl\u00e5r at det er fare for nye alvorlege seksuallovbrot og forlengjar forvaringa med to \u00e5r. Sakkunnige konkluderer med at han treng behandling i fleire \u00e5r framover, noko retten sluttar seg til.Avgjerda i tingretten blir ikkje st\u00e5ande.", "\u00abSlapp forvaring i hemmelig dom,\u00bb skriv BA 17. mai 2013. If\u00f8lgje avisa har han bes\u00f8kt ein kj\u00e6rast tidlegare p\u00e5 \u00e5ret og sl\u00e5tt henne, slik at ho hamna p\u00e5 legevakta. Han blir tiltalt, tilst\u00e5r og nokre m\u00e5nader seinare d\u00f8mt til 60 dagar fengsel. Valdtektsmannen er ute igjen. I open soning, etter \u00e5 ha anka forvaringsdommen til lagmannsretten. Men avgjerda om \u00e5 gje han tidsavgrensa straff framfor forvaring har ikkje vore offentleg.Gulating lagmannsrett offentleggjer dommen fr\u00e5 ankebehandlinga d\u00e5 BA blir kjent med saka og ber om innsyn.Lagmannsretten viser til den fulle tilst\u00e5inga domfelte gav for valdtekta mot Ida. Det blir p\u00e5peika at valdtekta skjedde f\u00f8r straffeniv\u00e5et blei skjerpa gjennom ny rettspraksis og lovgiving. Vidare meiner retten at det m\u00e5 bety noko at dommen gjeld eit lovbrot gjort f\u00f8r det som var omfatta av 2007-dommen.Det vil vere meir enn sju \u00e5r sidan siste valdtekt, om han blir lauslaten hausten 2013, og domfelte vil truleg ha fullf\u00f8rt fagbrev innan m\u00e5larfaget, blir det framheva.Dei sakkunnige held i hovudtrekk p\u00e5 konklusjonen fr\u00e5 tingretten om risiko for seksualisert vald i framtida. Men lagmannsretten viser mellom anna til behandlinga han har f\u00e5tt i fleire omgangar hos psykolog. Dei nemner at det er vanskeleg \u00e5 vite i kor stor grad domfelte vil gjere seg nytte av innsikta han har f\u00e5tt. Men:\u00abHan m\u00e5 antas \u00e5 ha modnet noe p\u00e5 den lange tid han har v\u00e6rt helt eller for det meste frihetsber\u00f8vet.\u00bbSj\u00f8lv om det finst \u00abklart bekymringsfulle trekk\u00bb meiner retten at det no er reell tvil om vilk\u00e5ret for forvaring er oppfylt.Straffa blir sett til to \u00e5r i fengsel.Hausten 2013 er serievaldtektsforbrytaren ein fri mann.", "V\u00e5ren 2016 blir han teken igjen, 7. mai, i ei leilegheit i Bergen, sikta for \u00e5 ha valdteke ei kvinne i 20-\u00e5ra. Ho skal ha sove. Politiet finn undert\u00f8yet til b\u00e5de han og kvinna p\u00e5 staden. Mannen er no blitt 34 \u00e5r. Han er blitt far til eit barn. Sidan sist han var i fengsel, er han b\u00f8telagt med 10.000 kroner for eit mindre narkotikalovbrot og brot p\u00e5 vegtrafikklova.No risikerer han noko langt meir alvorleg, sin fjerde valdtektstiltale.34-\u00e5ringen innr\u00f8mmer \u00e5 ha gitt den unge kvinna Rivotril, eit muskelavslappande, roande og angstdempande middel, men og eit middel som er knytt til overgrepssaker, med ein verknad som kan sl\u00f8ve ned og gjere brukarar s\u00f8vnige og likeglade. Stoffet blir rekna som narkotika, om det ikkje er til medisinsk bruk.Mannen nektar f\u00f8rst for \u00e5 ha hatt samleie med kvinna. Men seinare kjem han til \u00e5 endre forklaring, innr\u00f8mme samleie, men nekte straffskuld.Fantomteikninga er tilbake i nyheitsbiletet. S\u00e5r blir rivne opp, vonde kjensler vekte til live hos kvinnene han har valdteke f\u00f8r. Dei blir sinte og redde. No, hausten 2016, vil dei seie tydeleg ifr\u00e5.", "Siren Dyrnes Myrmel: \u2013 Gud, han er sjuk! Denne mannen er som dei verste forbrytarane i krimseriane, slik ugjerningane eskalerer, seier Siren Dyrnes Myrmel, den f\u00f8rste som valdtektsmannen gjekk laus p\u00e5 for 14 \u00e5r sidan.Siren f\u00f8ler avsky over at han er sikta p\u00e5 ny. Ho fattar ikkje at det kunne skje. Slepp han ut igjen no, s\u00e5 vil ho ikkje vere passiv og teie.\u2013 D\u00e5 g\u00e5r eg ut med namnet.Siren tenkjer mykje p\u00e5 Ida Lillebostad, den yngste i rekkja av offer. Siren meiner det han gjorde mot henne d\u00e5 ho var 13, er nok til at han aldri burde sloppe ut igjen.\u2013 Den mannen b\u00f8r aldri kome n\u00e6r kvinner igjen.Eit dokkehus st\u00e5r i stovehj\u00f8rnet. Leikar ligg str\u00f8dde p\u00e5 golvet. Siren er \u00e5leinemor for ei jente p\u00e5 to og eit halvt \u00e5r. Ho er utdanna kokk og i full jobb p\u00e5 ein butikk som sel \u00f8kologisk mat. Siren kom seg gjennom sjokket og overfallet utan alvorlege seinskadar. Ho fekk ikkje hjelp etterp\u00e5, ikkje opps\u00f8kte ho det heller. Ein kvinneleg akupunkt\u00f8r ho gjekk til for andre plager, blei til stor hjelp. Med henne kunne Siren prate om alt.Siren f\u00f8lte ho takla situasjonen, men trur det hadde vore langt verre, om ho ikkje hadde kome seg laus, om valdtektsmannen hadde klart \u00e5 tvinge seg til samleie.", "Valdtekta gjekk hardt inn p\u00e5 familien hennar. Mora var lenge redd Siren skulle f\u00e5 ein forseinka posttraumatisk stressreaksjon. Siren var open fr\u00e5 f\u00f8rste stund, har aldri fornekta det som hende. Ho har heller ikkje skamma seg. Det er ein viktig grunn til at ho meistrar livet, trur ho.Siren ser ikkje seg sj\u00f8lv som offer og vil ikkje la overgriparen definere henne. Etter det som skjedde ville ho leve som f\u00f8r, gjekk p\u00e5 byen og tusla aleine heim att om natta.\u2013 Det som er tabu, er \u00e5 vere overgripar. Dei v\u00e5gar jo ikkje st\u00e5 fram og vedg\u00e5 kva dei har gjort.Lenge etter overfallet, sjekka ho alltid utgangen i romma ho gjekk inn i. Nyleg blei det meldt om ei valdtekt ikkje langt unna der Siren bur. Det sette ein st\u00f8kk i henne.\u2013 Klarar du \u00e5 stole p\u00e5 folk?\u2013 Dei er jo her, seier Siren, smiler og kikar mot gjestene.Ved stovebordet sit to portugisiske Airbnb-gjester og et.", "MOR: Siren er i dag mor til ei dotter p\u00e5 to og eit halvt \u00e5r. \u2013 N\u00e5r ho blir gammal nok, skal ho f\u00e5 vite kva som skjedde med meg.", "Siren vil at samfunnet skal satse meir p\u00e5 f\u00f8rebygging. Det er hos gutar ein m\u00e5 begynne og ha skarpast fokus, meiner ho, tidleg, alt i barnehage og skule. Ungane m\u00e5 f\u00e5 l\u00e6re om eigen kropp og respekten for andre, om grenser og kva seksualitet er. Siren trur overgrep og krenking er meir utbreidd enn dei fleste er klar over.\u2013 Sp\u00f8r du ti jenter, vil dei aller fleste ha opplevd noko ubehageleg.Etter at ho sj\u00f8lv blei mor til ei dotter, er det noko ho tenkjer mykje p\u00e5. Siren vil sende dottera p\u00e5 sj\u00f8lvforsvarskurs n\u00e5r ho blir st\u00f8rre.\u2013 Og n\u00e5r ho blir gammal nok, skal ho f\u00e5 vite kva som skjedde med meg.N\u00e5r Siren fortel at ho allereie har snakka med dottera om at ingen andre skal ta p\u00e5 tissen hennar, om at ho bestemmer over eigen kropp, kjem t\u00e5rene.", "I v\u00e5r sprakk nyheita om fleire valdtekter i ein barnehage i Bergen. S\u00e5 fekk Siren melding om at det gjaldt barnehagen dottera g\u00e5r i. Det gjekk eit d\u00f8ger f\u00f8r ho fekk avklart at dottera ikkje var ramma. Offera var gutar. Det var ei lette, men veldige kjensler velta i henne.Siren tenkjer p\u00e5 dei andre kvinnene som enno ikkje har st\u00e5tt fram.\u2013 Om dei treng nokon \u00e5 snakke med, s\u00e5 ring meg, seier Siren.", "ANONYM: Tine er merkt for livet etter valdtekta. \u2013 Eg har framleis arr i tommelen fr\u00e5 d\u00e5 han beit meg, seier ho.", "Tine: Ho held fram handa. Det er noko ho vil vise oss. P\u00e5 eit advokatkontor i Bergen sentrum fortel Tine for f\u00f8rste gong om sitt m\u00f8te med valdtektsmannen og livet etter. Det er ti \u00e5r sidan haustnatta ho var fanga og blei valdteken p\u00e5 sitt eige soverom d\u00e5 ho budde i Daniels Hansens gate.Eit merke g\u00e5r aldri vekk.\u2013 Eg har framleis arr i tommelen etter at han beit meg.Kvinna midt i 30-\u00e5ra er l\u00e5gm\u00e6lt og roleg, men sperrar augo opp n\u00e5r ho snakkar om han. Om han som festa kvelartaket p\u00e5 henne og valdtok p\u00e5 det som skal vere den tryggaste staden p\u00e5 jorda, soverommet. Om sjokket d\u00e5 ho las om at ei fjerde kvinne har meldt fr\u00e5 om ei ny valdtekt.\u2013 Eg blei fysisk uvel. Sint. Forferdeleg lei meg p\u00e5 denne unge kvinna sine vegner, for at dette skulle skje enda ein gong. Kvifor er han ute igjen? sp\u00f8r Tine.Bistandsadvokaten fr\u00e5 d\u00e5 saka var oppe for retten i 2007, Line Hvidsten Ingebrigtsen, sit ved sidan av Tine som st\u00f8tte.\u2013 Han f\u00e5r jo berre halde fram, kjennest det som, heile vegen. Kvar gong han er ute, s\u00e5 gjer han noko, seier Tine.\u2013 Det er respektlaust overfor alle offera og andre kvinner at hans rettstryggleik er i forsetet og ikkje deira, seier advokaten.\u2013 Ja, han er notorisk. Livsfarleg, seier Tine.", "Tine tok imot hjelp med ein gong. Mellom anna gjekk ho til Senter for krisepsykologi. Vener og familie stilte opp. Berre f\u00e5 veker etter valdtekta, kom ho i jobb. Det har vore til god hjelp \u00e5 jobbe og ta vidareutdanning. Men det gjekk ei stund f\u00f8r ho v\u00e5ga \u00e5 g\u00e5 nokon stad \u00e5leine \u2013 som p\u00e5 jobb eller p\u00e5 tur. Framleis vil ho helst ha nokon rundt seg.Tine er gift og har to d\u00f8trer i barnehagealder. Ho lever eit normalt liv.\u2013 P\u00e5 utsida ber eg ikkje preg av det eg har opplevd.Tine fortel si historie for \u00e5 st\u00e5 saman med dei andre kvinnene som er utsette for serievaldtektsmannen. I h\u00e5p om at historia ikkje gjentek seg. Tine har til no berre delt historia si med dei n\u00e6raste. Ho vil vere privat. Difor vil ho vere anonym. Dessutan, ho er framleis redd for at han skal dukke opp att.Redd han skal st\u00e5 p\u00e5 d\u00f8ra hennar n\u00e5r dei pussar opp huset, for han er jo handverkar og har jobba i bydelen ho bur i. Og ho er redd han br\u00e5tt dukkar opp som pasient der ho jobbar som spesialsjukepleiar.", "Tine har f\u00e5tt beskjed kvar gong han har sloppe ut av fengsel, og kvar gong har frykta meldt seg for at han br\u00e5tt skal st\u00e5 der framfor henne. Ho veit at hendinga aldri vil forsvinne.\u2013 Han tok med seg f\u00f8rarkortet og fotoapparatet mitt. Eg var livredd. I ettertid tenkte eg: \u00abKvifor gjorde han dette, ville han opps\u00f8kje meg igjen?\u00bbTine er merka av at han tok kvelartak, om nokon kjem n\u00e6r halsen, s\u00e5 kjenner ho ubehag.\u2013 Eg trudde han skulle drepe meg d\u00e5 han heldt meg fast.Tine blir stille. Lenge.\u2013 Det sit i, seier ho.Men det plager henne ikkje dagleg.\u2013 Eg har klart \u00e5 skubbe det vekk.Det som gav Tine tryggleik, var at gjerningsmannen blei teken umiddelbart. At han blei plassert bak l\u00e5s og sl\u00e5, lenge.Advokaten hennar seier mange valdtektsoffer fortel at dei er frykteleg redde for \u00e5 treffe valdtektsmannen igjen, om han ikkje er teken eller slepp ut att. Ho meiner etterforskinga ofte tek for lang tid og har for d\u00e5rleg kvalitet, p\u00e5 grunn av mangel p\u00e5 kunnskap og engasjement.\u2013 Men i ditt tilfelle fekk politiet servert alt p\u00e5 eit fat, p\u00e5peikar advokaten.\u2013 Om valdtektsmannen hadde g\u00e5tt fri, ville eg f\u00e5tt store vanskar, seier Tine.Slik som Ida Lillebostad fekk.", "Ida Lillebostad: Ho kjem syklande fr\u00e5 Sogn Jord- og Hagebruksskule. 24-\u00e5ringen tek oss med p\u00e5 \u00f8kologisk kaf\u00e9 i Aurland, bygda mellom stupbratte fjell og fjord. Ho fortel at ho har vore hos legen i dag. Ida har vondt i magen igjen. Blei vekt av sterke smerter om natta.Ho f\u00f8ler det er ei fysisk plage. Legen meiner det er angst. Ho kan nesten ikkje tru det \u2013 ti \u00e5r etter.Kan det vere overfallet og valdtekta som plager henne enno?Ida gjekk p\u00e5 folkeh\u00f8gskule etter \u00e5 ha kjempa seg gjennom vidareg\u00e5ande p\u00e5 fire \u00e5r. Ho segla ut i verda med Statsraad Lemkuhl, vekk fr\u00e5 ein alvorleg depresjon. Ho byrja p\u00e5 end\u00e5 ein folkeh\u00f8gskule, kj\u00f8pte seglb\u00e5t, segla end\u00e5 meir. Det var mykje \u00e5 ta att, s\u00e5 mykje \u00e5 oppleve og l\u00e6re.L\u00e6re \u00e5 leve.P\u00e5 folkeh\u00f8gskule l\u00e6rte ho sosiale spelereglar ho ikkje hadde f\u00e5tt med seg i \u00e5ra ho sleit som mest. Attende i Bergen pr\u00f8vde ho \u00e5 ta matte og kjemi for \u00e5 kome inn p\u00e5 biologi. Men ho fekk ikkje heilt til den forma for l\u00e6ring, \u00e5 gjere alt \u00e5leine.No er ho her, i Aurland. I bygda er det ro, sm\u00e5 tilh\u00f8ve og jord og hagebruk, eit givande studium \u2013 sj\u00f8lv om det ikkje er agronom ho trur ho vil bli.\u2013 Det er nesten utruleg \u00e5 tenkje p\u00e5 kor langt nede eg har vore, seier Ida.", "Fleire gonger s\u00e5 langt nede at ho tenkte p\u00e5 \u00e5 avslutte livet. Mora hennar har og slite, vore sjukmeld. Dei har opplevd inntektstap og tap av sosialt liv. Ein periode vurderte Ida privat s\u00f8ksm\u00e5l. 150.000 i valdsoffererstatning var det ho fekk. Det rakk ikkje langt med tanke p\u00e5 alt ho tapte.Ungdomstid, tryggleik, vener, kj\u00e6rleik. Alt blei teke fr\u00e5 henne.Isolert sett synest Ida gjerningsmannen fekk sv\u00e6rt lite straff for det han gjorde mot henne, i alle fall i h\u00f8ve til korleis ho har hatt det.\u2013 Valdtekta var mitt f\u00f8rste m\u00f8te med seksualiteten. Det \u00f8ydela s\u00e5 mykje.Ida har vore innom \u00abheile behandlingsapparatet\u00bb og hatt gode ressursar rundt seg. Mora har hjelpt henne mykje. Ho vil l\u00e6re seg eit normalt liv, at ho ikkje kan bruke ein heil dag p\u00e5 \u00e5 ete frukost f\u00f8r ho kjem seg ut d\u00f8ra. Ida er budd p\u00e5 at ikkje alle kjenner til eller forst\u00e5r kva ho har vore gjennom. Ho skundar seg langsamt.No ber ho p\u00e5 ein lengt etter \u00e5 vere viktig for andre.I mange \u00e5r var n\u00e6rleik fr\u00e5 andre og ein s\u00e5r lengt for Ida. Men ho var traumatisert, og fekk det ikkje til, verken i hovud eller kropp.\u2013 Det var psykisk smertefullt og skurra i kroppen. Som om b\u00e5de hovud og kropp hadde sett opp ein forsvarsmur.No har ho f\u00e5tt ein kj\u00e6rast, den f\u00f8rste sidan ho blei sjuk etter valdtekta. Det har kravd tid og tolmod. Men Ida er sterkare no, og f\u00f8ler ho er i ferd med \u00e5 vinne livet tilbake.\u2013 Men p\u00e5 ein m\u00e5te tok han livet av noko i meg den gongen.Om alt kan reparerast, om han ein dag slepp heilt taket, veit ho ikkje. Ida veit ikkje om skadeverknadane kunne vore mindre heller, om det ikkje hadde g\u00e5tt fem \u00e5r f\u00f8r valdtektssaka blei oppklart.", "\u2013 Ideelt sett burde vi ha funne gjerningsmannen og kopla dei to valdtektssakene fr\u00e5 2006 f\u00f8r. Krimteknisk gjorde systematisk s\u00f8k i ei anna sak og fekk treff, seier politiinspekt\u00f8r Gunnar Fl\u00f8ystad i Vest politidistrikt.If\u00f8lgje Fl\u00f8ystad stogga etterforskinga av valdtekta mot Ida i oktober 2006, rett f\u00f8r serievaldtektsforbrytaren slo til igjen \u2013 i same omr\u00e5de p\u00e5 liknande vis. Politiinspekt\u00f8ren forklarer det slik:\u2013 Det kan sj\u00e5 ut som om etterforskarane har hatt s\u00e5 mykje \u00e5 gjere at dei gjekk rett p\u00e5 neste sak, og at dei ikkje l\u00f8fta blikket og s\u00e5g samanhengen mellom desse to sakene, seier Fl\u00f8ystad.\u2013 Ida gjekk n\u00e6rast til grunne dei fem f\u00f8rste \u00e5ra etter valdtekta. Kva tenkjer du om det?\u2013 Det er forferdeleg trist.", "Kvinnene serievaldtektsmannen er d\u00f8mt for \u00e5 ha valdteke sp\u00f8r seg alle: No er han sikta igjen, korleis kunne det skje? Hadde ikkje dei sakkunnige i tingretten vore tydelege p\u00e5 risiko for nye lovbrot?Rune Voll var lagdommar og administrator d\u00e5 Gulating lagmannsrett behandla ankesaka i 2012. Han vil ikkje kommentere avgjerda om \u00e5 gje den d\u00f8mte serievaldtektsmannen tidsbestemt fengselsstraff.\u00abJeg kommenterer aldri avgj\u00f8relser der jeg har deltatt som dommer\u00bb, skriv han i ein e-post.No ventar den fjerde kvinna p\u00e5 avgjerda i si sak. Mannen sit i varektekt, sikta for \u00e5 ha valteke henne.Ho opplever det som ei stor belastning \u00e5 vente.", "Kvinna i 20-\u00e5ra orkar ikkje \u00e5 snakke med oss. Bistandsadvokaten hennar, Ingrid Aksnes, seier valdtektssaka er \u00absv\u00e6rt alvorleg og tragisk\u00bb og \u00abekstra vond\u00bb med tanke p\u00e5 historikken, med ein sikta som er domfelt fleire gonger f\u00f8r. Ho skriv til BT:\u00abEn m\u00e5 stille seg sp\u00f8rsm\u00e5let om en kunne unng\u00e5tt at min klient havnet i den situasjonen hun er i dag, dersom tidligere saker hadde v\u00e6rt h\u00e5ndtert p\u00e5 en annen m\u00e5te.\u00bb BT har under arbeidet med denne historia gjentekne gonger pr\u00f8vd \u00e5 h\u00f8yre gjerningsmannen si side. Han har takka nei. Ei av dei tre kvinnene som fortel si historie har vi gitt det fiktive namnet Tine, sidan ho vil vere anonym."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "1eac74f6f0ccdc8d13fb4bf19c090ec0690e549dbe6ec435114534b84562e070"}, {"field": "createtime", "value": "2016-12-10T08:02:41.000Z"}, {"field": "description", "value": "No er mannen sikta for ei fjerde valdtekt. Korleis kunne det skje?"}, {"field": "dominantimage", "value": "http://www.adressa.no/incoming/article13913186.ece/onrigd/ALTERNATES/w980-default/Ida.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/b88035030f717cb282c40c3d41ec96a873d6e63b.jpg?598c2d44"}, {"field": "dominantthumbnaildimensions", "value": "300x169"}, {"field": "heading", "value": "Ida (13) blei valdteken p\u00e5 veg heim fr\u00e5 bursdag -adressa.no"}, {"field": "id", "value": "b88035030f717cb282c40c3d41ec96a873d6e63b"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-classification", "value": "pets"}, {"field": "kw-company", "value": "facebook"}, {"field": "kw-concept", "value": ["valdtek", "gong", "kvinna", "mann", "hald kjeft", "liv", "seksualisert vald", "seie", "eige soverom", "valdtektsmannen", "veg heim"]}, {"field": "kw-entity", "value": ["sing star", "torget music pub", "klinisk sexologi", "senter", "nyg\u00e5rdsparken", "airbnb", "haukeland", "sandeid", "daniels hansens", "sogn jord", "statsraad lemkuhl", "tine", "institutt for klinisk sexologi", "siren dyrnes myrmel", "veiten", "sankthans", "ute", "vest", "fredriks meltzers", "midhordland", "finn", "terapi", "fosswinckels", "hagebruksskule", "zachariasbryggen", "rivotril", "nyg\u00e5rdsgaten", "gulating", "rothaugen"]}, {"field": "kw-location", "value": ["aurland", "bergen", "ila"]}, {"field": "kw-pageclass", "value": "article"}, {"field": "kw-person", "value": ["daniel hansens", "ingrid aksnes", "line hvidsten ingebrigtsen", "gunnar fl\u00f8ystad", "jens ekmann", "ida lillebostad", "fredrik meltzers", "rune voll", "nedre nyg\u00e5rd"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article13913186.ece/onrigd/ALTERNATES/w980-default/Ida.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Ida (13) blei valdteken p\u00e5 veg heim fr\u00e5 bursdag"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/12/10/Ida-13-blei-valdteken-p%C3%A5-veg-heim-fr%C3%A5-bursdag-13908252.ece"}, {"field": "pageclass", "value": ["article"]}, {"field": "publishtime", "value": "2016-12-10T07:57:47.000Z"}, {"field": "recs-articleid", "value": "13908252"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-12-10T07:57:47.000Z"}, {"field": "recs-rawtitle", "value": "Ida (13) blei valdteken p\u00e5 veg heim fr\u00e5 bursdag -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "No er mannen sikta for ei fjerde valdtekt. Korleis kunne det skje?"}, {"field": "thumbnail", "value": "http://content-thumbnail.cxpublic.com/content/thumbnail200x150/b88035030f717cb282c40c3d41ec96a873d6e63b.jpg?598c2d44"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-10T09:54:12.000Z"}, {"field": "title", "value": "Ida (13) blei valdteken p\u00e5 veg heim fr\u00e5 bursdag"}, {"field": "url", "value": "http://www.adressa.no/pluss/magasin/2016/12/10/Ida-13-blei-valdteken-p%c3%a5-veg-heim-fr%c3%a5-bursdag-13908252.ece"}, {"field": "urlhash", "value": "b88035030f717cb282c40c3d41ec96a873d6e63b"}], "score": 1.0087125, "siteId": "9222270286501375973", "id": "b88035030f717cb282c40c3d41ec96a873d6e63b"}

