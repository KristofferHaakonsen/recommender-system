{"fields": [{"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "skolebarn", "Mobbing", "Trondheim", "trondheim kommune", "Oppvekst"]}, {"field": "author", "value": "stein risstad larssen"}, {"field": "body", "value": ["Et plutselig alvorlig drag over ansiktet, m\u00f8rk bunn i de milde \u00f8ynene som vanligvis er dype br\u00f8nner av hum\u00f8r.", "- Men...ser du p\u00e5 meg som...som en gal klovn n\u00e5? For jeg er seri\u00f8s ogs\u00e5, alts\u00e5!", "Et snev av engstelse i stemmen. Kanskje et ekko fra bunnen av soveposen, der hun l\u00e5 og gr\u00e5t mens de andre koste seg p\u00e5 leirskole p\u00e5 ungdomsskolen. Men s\u00e5 er hun blitt en annen. Uredd, har hun sagt selv, bare for noen minutter siden. Sikkert bare en frykt for at munnen har l\u00f8pt av med henne.", "F\u00f8dt: I Horten, 1963", "Sivil status: Gift, tre voksne barn", "Aktuell: Kommunaldirekt\u00f8r for oppvekst og utdanning fra 1. februar", "Utdanning: Filosofi, kunsthistorie, visuell kommunikasjon, pedagogikk, tyrkisk (Universitetet i Ankara), doktorgrad i historie fra NTNU.", "Karriere: Museumskonsulent S\u00f8r-Tr\u00f8ndelag fylkeskommune, Museumsleder Erkebispe-g\u00e5rden, r\u00e5dgiver Ingeni\u00f8rutdanningen ved H\u00f8gskolen i S\u00f8r -Tr\u00f8ndelag, stipendiat NTNU, avdelingsdirekt\u00f8r Nasjonalt senter for realfagsrekruttering, dekan ved Fakultet for l\u00e6rer- og tolkeutdanning, NTNU", "Leser: Mye skj\u00f8nnlitteratur, akkurat n\u00e5 \u00abBergen ungdomsteater\u00bb av Pedro Carmona Alvarez", "H\u00f8rer: Antony and the Johnsons", "Ser: Film p\u00e5 kino, n\u00e5 sist \u00abMin pappa Toni Erdmann\u00bb", "S\u00e5 jeg svarer med et tonl\u00f8st \u00abJa.\u00bb.", "Og hun ler. Ikke s\u00e5 fryktelig h\u00f8yt, men ganske lenge, og \u00f8ynene spruter sp\u00f8k og spik igjen.", "Den er der overalt og hele tiden, spraker og knitrer rundt det meste Camilla Trud Nereid sier. Varmer opp ordene, det er sikkert omtrent den samme effekten vinylelskerne opplever n\u00e5r de kan h\u00f8re stiften skrape seg gjennom rillene og lage musikk. Det blir varmere, lettere \u00e5 like. Det kan v\u00e6re greit \u00e5 ha den egenskapen n\u00e5r du skal v\u00e6re kommunaldirekt\u00f8r for oppvekst og utdanning i Trondheim. En avdeling som har v\u00e6rt gjennom storm , har flest ansatte i kommunen og ansvaret for at alle barn og unge kan vokse seg store og sterke.", "Over en nys\u00e5dd gressplen i Horten ilte en skr\u00f8pelig sju\u00e5ring motvillig p\u00e5 gebrekkelige bein mot skolen. Det var ikke lange biten. Foreldrene hadde kj\u00f8pt nabotomta til skoleg\u00e5rden og bygget nytt hus til skolestart. S\u00e5pass tander var hun at foreldrene mente hun m\u00e5tte slippe \u00e5 ha noen skolevei. Atp\u00e5klatten hadde f\u00f8rt en skjermet tilv\u00e6relse hos godt voksne foreldre. Skulle hun i det hele tatt vokse opp, hadde engstelige foreldre stadig spurt seg. Bekymringen hadde smittet over p\u00e5 jenta. Som for en skj\u00f8r eremittkreps uten skall hadde tiden likevel kommet for \u00e5 pr\u00f8ve seg blant jevnaldrende.", "- Jeg var et engstelig barn. Oppveksten min var veldig beskyttet. Velutstyrt med leker, kj\u00e6ledyr og oppmerksomhet. Men jeg hadde ikke s\u00e5 mange lekekamerater.", "Hun f\u00f8lte seg ikke ensom, men var mangelfullt rustet for skolestart. Fryktsom og lita. S\u00e5 foreldrene over\u00f8ste henne med beskyttende omsorg for \u00e5 b\u00f8te p\u00e5.", "- Jeg var veldig bortskjemt. Mamma kom bort til meg med godteri i friminuttene.", "Dessuten var hun skoleflink, og l\u00e6rerens favoritt. Plassen p\u00e5 f\u00f8rste benk var selvsagt, rollen som prinsesse i alle skuespill \u00f8yensynlig en f\u00f8derett. De voksnes \u00f8yensten. Det kunne ikke g\u00e5 bra i lengden, det skj\u00f8nner alle som har v\u00e6rt i en skoleg\u00e5rd og overlevd det.", "- Jeg deltok ikke noe s\u00e6rlig p\u00e5 barns arenaer. Da vi kom p\u00e5 ungdomsskolen var jeg definitivt den mest ukule jenta. Det var bare l\u00e6reren som likte meg, egentlig, selv om jeg fikk ei venninne som ogs\u00e5 var s\u00e6r. Jeg f\u00f8lte meg utafor, og det var ikke noe bra. Jeg husker jeg grudde meg kjempemye til vi skulle p\u00e5 leirskole.", "- Dette var en periode hvor du var ordentlig lei deg?", "- Ja. P\u00e5 leirskolen l\u00e5 jeg nede i bunnen av soveposen og gr\u00e5t, mens de andre hadde det g\u00f8y.", "Hun kan le av det n\u00e5 som tiden er g\u00e5tt, og gj\u00f8r det ogs\u00e5. Knitre, knitre.", "- Visste foreldrene dine at du gruet deg?", "- Ja, det gjorde de.", "- Men de holdt fast ved at \u00abDette m\u00e5 du bare gjennom!\u00bb?", "- Nei, det gjorde de absolutt ikke. De sa at jeg kunne slippe hele greia.", "Bortskjemtbonanza. Men Camilla dro p\u00e5 leirskole, selv om venninna droppet ut i siste \u00f8yeblikk.", "- Det gikk jo bra. Men jeg var ikke en del av fellesskapet, da.", "Det siste nytt\u00e5rsballet p\u00e5 ungdomsskolen. S\u00e5 \u00e5 si alene, med en imagin\u00e6r L brennende i panna.", "- Det var jeg og venninna mi. To loosere sammen, liksom.", "Knitre.", "- Jeg har jo h\u00f8rt at i sosiale lag i dag er du ikke akkurat engstelig.", "- Nei.", "- Snarere tvert i mot?", "- Ja.", "Var han engstelig da han skled rundt p\u00e5 glatte skutedekk og jaget hval i s\u00f8rishavet som fjorten\u00e5ring, pappa John Magnus? Da han gikk over isen til Sverige? Da de grillet ham p\u00e5 Isle of Man for \u00e5 sjekke om han var spion? Da han satt ensom i eksoslukta, bakerst i halen p\u00e5 britiske bombefly under andre verdenskrig og speidet etter tyske jagere han skulle skyte ned fra himmelen over Europa, med maskingev\u00e6ret sitt?", "- Jeg har tenkt p\u00e5 det med \u00e5 v\u00e6re s\u00e5 over-beskyttet som jeg var, og s\u00e5 bortskjemt. S\u00e5 jeg har lagt vekt p\u00e5 at mine egne barn skulle bli mer robuste enn det jeg var.", "- Men n\u00e5 har du jo blitt en t\u00f8ffing, sies det?", "- Kjeeeempet\u00f8ff!", "Det er rart hvordan sarkasme n\u00e6rmest kan bli fysisk og fylle et rom.", "- Men faren din - han var en t\u00f8ffing?", "- Han var jo det. Det var mye mer tradisjonelle kj\u00f8nnsroller p\u00e5 den tiden, s\u00e5 det var mamma som tok seg av barneoppdragelsen. Han var mer den som tok meg med p\u00e5 biblioteket og p\u00e5 tur til Danmark. Han viste ut i verden.", "- S\u00e5 du opp til ham?", "- Ja, det gjorde jeg. Ogs\u00e5 p\u00e5 grunn av det eventyrlige. At han hadde v\u00e6rt ute i verden.", "- Du kommer fra et veldig trygt hjem. Tror du det har gjort noe med deg?", "- Ja. Jeg er veldig trygg p\u00e5 meg selv. Jeg har god selvtillit. En del grunnleggende forutset-ninger for \u00e5 bli trygg var jo absolutt tilstede. Stabile voksne som jeg haddde sterk tilknytning til, som ga omsorg og som var beskyttende. De var tydelige, ogs\u00e5 p\u00e5 at verden ikke gikk under selv om du hadde opplevd ting du syntes var sm\u00e5 katastrofer selv.", "Som kommunaldirekt\u00f8r for oppvekst og utdanning er en av oppgavene \u00e5 s\u00f8rge for at barn og unge ikke skal oppleve verken sm\u00e5 eller store katastrofer.", "- Jeg har et stort hjerte for andres barn og ungdommer og det er helt klart den viktigste motivasjonen for jobbvalget mitt. Dette brenner jeg for. Jeg synes dette er det aller viktigste omr\u00e5det det g\u00e5r an \u00e5 jobbe med. For eksempel er det en viktig oppgave \u00e5 pr\u00f8ve \u00e5 utligne utslaget av de sosio\u00f8konomiske forskjellene for barn og unge. Alle skal ha en like bra skole og barnehage uavhengig av hvor i byen de bor.", "Det aller viktigste for foreldre er at barna er trygge i barnehage og p\u00e5 skolen. Marerittet er at de skal oppleve mobbing.", "- Selv tror jeg det kan v\u00e6re lurt \u00e5 l\u00e6re barna noen strategier for \u00e5 avvise mobbefors\u00f8k. For i l\u00f8pet av oppveksten vil mange barn bli fors\u00f8kt utsatt for mobbing. Jeg husker min egen mor l\u00e6rte meg forskjellige ting jeg kunne si hvis jeg ble utsatt for mobbing. Jeg satt og ventet p\u00e5 at noen skulle pr\u00f8ve \u00e5 mobbe meg, s\u00e5nn at jeg kunne f\u00e5 brukt arsenalet av frekke tilbakemeldinger som mamma hadde utstyrt meg med. \u00abSe deg i speilet selv\u00bb og s\u00e5nt.", "- Er det en klok strategi?", "- Det tror jeg kanskje. Det finnes blant annet en kanadisk studie som viser at opptil nitti prosent av mobbingen kan stoppes raskt hvis man reagerer riktig p\u00e5 mobbefors\u00f8ket. Det er viktig \u00e5 ta utgangspunkt i forskning og etablert kunnskap. Beslutninger basert p\u00e5 personlige erfaringer og f\u00f8lelser f\u00f8rer galt avsted.", "Stortinget vil ikke la barn klage til FN", "Det har v\u00e6rt mye snakk om mobbing i Trondheim i h\u00f8st og vinter. B\u00e5de mellom barn, og mellom voksne og barn. 6,3 prosent sier de blir mobbet p\u00e5 skolen", "Er temaet h\u00f8yt oppe p\u00e5 agendaen i kommunen?", "- Ja. Det er kjempeaktuelt. Vi skal se p\u00e5 hvordan man skal forsikre seg om at det helst ikke skjer, men ogs\u00e5 hva du skal gj\u00f8re hvis det skjer likevel. Mobbing er et viktig tema som alle er opptatt av. Det jobbes med en ny mobbeplan for Trondheim kommune, som skal til politisk behandling i l\u00f8pet av v\u00e5ren.", "- Vet du noe om hvor mye mobbing det er i Trondheimsskolen?", "- Det spiller ingen rolle. S\u00e5 lenge det finnes mobbing, og det gj\u00f8r det, m\u00e5 vi ta de konkrete sakene p\u00e5 st\u00f8rste alvor, samtidig som vi hele tiden jobber forebyggende.", "- Hva er ditt syn p\u00e5 mobbere?", "- Voksne som mobber barn er totalt uakseptabelt. Da er du ikke skikket til \u00e5 jobbe med unger. Alts\u00e5, hvis du ikke har skj\u00f8nt at du skal behandle barn og unge med vennlighet, respekt og engasjement har du ingenting \u00e5 gj\u00f8re i oppvekst og utdanningssektoren.", "Her er den, tydeligheten vi har h\u00f8rt om. Standhaftigheten. Det er kanskje ikke s\u00e5 rart hvis det er snakk om voksne. N\u00e5r det kommer til barna er bildet mer nyansert.", "- Mobbere er like forskjellige som mobbeoffer er. Og det kan v\u00e6re mange \u00e5rsaker til at noen opptrer som mobber. Det kan v\u00e6re barn som har en belastet livsituasjon, og blir trigget, og reagerer med voldelig atferd. De kan bli stemplet som mobbere, mens de egentlig har problemer selv. Det kan v\u00e6re veldig sammensatt. Elever m\u00e5 hele tiden m\u00f8tes som enkeltindivider - enten du er mobber eller mobbe-offer.", "Men du og jeg har ogs\u00e5 et ansvar, mener oppvekstdirekt\u00f8ren. Ingen skal t\u00e5le s\u00e5 inderlig vel, selv om man har veltilpassede barn.", "- Foreldregruppa og fritida er viktig. Foreldrene m\u00e5 f\u00f8le ansvar for flere enn sin egen unge. Hele elevgruppa og foreldregruppa har felles ansvar, sammen med l\u00e6rerne p\u00e5 skolen.", "- Hva med skoleledelsen?", "- Det er et ledelsesansvar \u00e5 ha oversikt over b\u00e5de elever og personalet, og hvordan disse utf\u00f8rer jobben sin, og \u00e5 gripe inn. Det m\u00e5 selvf\u00f8lgelig v\u00e6re nulltoleranse for mobbing p\u00e5 alle m\u00e5ter.", "- Er rektorer gode nok til \u00e5 holde en fast h\u00e5nd p\u00e5 ledelse p\u00e5 den m\u00e5ten?", "- Jeg tror det har v\u00e6rt en profesjonalisering av ledelse de siste \u00e5rene. Det jobbes veldig bevisst og planmessig med dette i kommunen. Og tiden da den enkelte l\u00e6reren var konge i sitte eget klasserom er definitivt forbi. Heldigvis.", "Hun vet hva hun snakker om n\u00e5r det gjelder d\u00e5rlig oppf\u00f8rsel og slett ledelse. Det var ikke bare regnv\u00e6r og gnags\u00e5r i \u00f8rene som drev henne fra Bergen til Trondheim.", "- En grusom arbeidskonflikt skremte meg rett og slett bort fra Bergen. Jeg hadde begynt \u00e5 tvile p\u00e5 meg selv og min d\u00f8mmekraft. Jeg ble mistenksom. Nesten paranoid. I ettertid kan jeg si at det var l\u00e6rerikt, men det er ikke en opplevelse jeg synes folk b\u00f8r ha. Det var veldig t\u00f8ft.", "- Og du sto i et samlivsbrudd samtidig?", "- Ja.", "- Da var det godt \u00e5 komme tilbake til Trondheim?", "- Det var det. Jeg var litt desperat da. Jeg var ganske psyka ut en periode, s\u00e5 jeg var temmelig desperat etter \u00e5 finne noe annet.", "Dermed s\u00f8kte hun jobb i Trondheim. Dro p\u00e5 jobbintervju og visning p\u00e5 samme tur, fikk jobben og endte med \u00e5 kj\u00f8pe en leilighet usett. Det var ikke tilfeldig at det ble Trondheim. Da havnen hjemme var blitt kvelende trygg som ung gymnasiast - looser-tiden var over - reiste hun til Tingvold p\u00e5 Nordm\u00f8re i et slags ungdomsoppr\u00f8r. Det var da hun oppdaget Trondheim - dr\u00f8mmestedet.", "- Derfor begynte jeg \u00e5 studere der etter gymnaset. Jeg elsker Trondheim. Men m\u00e5tte etterhvert flytte, f\u00f8rst til Oslo og s\u00e5 til Bergen, p\u00e5 grunn av studiene.", "F\u00f8r hun alts\u00e5 s\u00f8kte Lykkens portal da livet mellom sju fjell ikke var levelig lenger. Det viste seg \u00e5 v\u00e6re et klokt valg. Hun har alltid ment at tr\u00f8ndere er fantastisk sjarmerende, om enn litt vanskelig \u00e5 komme ordentlig innp\u00e5. Det visste hun r\u00e5d for. Hun hadde nemlig kj\u00f8pt hund.", "- Jeg tenkte at det kunne v\u00e6re koselig for de tre barna \u00e5 ha som plaster p\u00e5 s\u00e5ret for \u00e5 flytte hit. Men s\u00e5 kjente jeg ingen her selv. S\u00e5 da startet jeg hundeklubben Hot Dog.", "\u00abHvis du gj\u00f8r dette er du helt gal, bare s\u00e5 du vet det!\u00bb, sa barna da de s\u00e5 sin mor strene ut i Buran-parken for \u00e5 verve medlemmer.", "- Men jeg svarte \u00abJeg gj\u00f8r det!\u00bb.", "Det var en \u00e5penbar barriere mellom \u00e5 snakke uforpliktende og generelt med tr\u00f8ndere om hund og uskyldige ting, og \u00e5 sp\u00f8rre \u00abHar du kanskje lyst til \u00e5 v\u00e6re med i en klubb?\u00bb.", "- Da tok folk liksom et skritt tilbake! Men mange ble med. Og vi spiste self\u00f8lgelig hot dog p\u00e5 stiftelsesm\u00f8tet!", "- Dette er ikke en tr\u00f8ndersk ting \u00e5 gj\u00f8re!", "- Nei, men det virket. For jeg m\u00f8tte den nye mannen min der, han hadde en dachs.", "- Du m\u00f8tte ham i parken og rekrutterte ham inn?", "- Ja, det gjorde jeg.", "En gang hadde Camilla en skuespiller i magen. Bokstavlig talt - s\u00f8nnen Magnus er skuespiller i Oslo - men ogs\u00e5 billedlig. Hun dr\u00f8mte om \u00e5 n\u00e5 direkte inn i hjertene til folk, forbi den kyniske hjernen.", "- Jeg synes teater er en fantastisk uttrykksform. Du kan n\u00e5 mennesker med veldig alvorlige budskap p\u00e5 en mer direkte m\u00e5te med teater. Rett til hjerterota. Forbi filterne.", "S\u00e5 hun satt p\u00e5 Lian og skulket studiene den v\u00e5ren, med kasettspiller, og \u00f8vde inn Jeanne d`Arc. Det var noe med staheten, hengiven-heten og det flammende engasjementet som fascinerte. Det \u00e5 g\u00e5 all in. Et risikabelt forbilde.", "- Fra opptakspr\u00f8ven husker jeg f\u00f8rst og fremst at jeg var veldig kjedelig kledd! De andre som s\u00f8kte var veldig spesielle, mens jeg var kjempestreit. Jeg hadde ikke tenkt at det gikk an \u00e5 stille opp med bare et tau rundt livet. Jeg var veldig nerv\u00f8s, men jeg gjennomf\u00f8rte. Og kom ikke inn.", "La oss si at den allestedsn\u00e6rv\u00e6rende latteren er et signal om en kreativ leder, som finner p\u00e5 opptrinn som modellbyr\u00e5 for realfagsenteret Renate. Eller \u00abPrinsessetesten\u00bb da hun jobbet p\u00e5 Erkebispeg\u00e5rden, og M\u00e4rtha Louise skulle gifte seg med Ari Behn.", "- Er det viktig for deg \u00e5 sprenge grenser, eller er du bare uredd?", "- Vel. Noen ganger kan jeg oppfatte at grensene er un\u00f8dvendig strenge. Jeg vil vise litt handlingsrom. Hva som er lov.", "- Er det grenser for s\u00f8mmelighet du vil sprenge?", "- Nei. Jeg er opptatt av genanse og verdighet. Jeg ville aldri dratt p\u00e5 tur med ansatte og g\u00e5tt i badestamp. S\u00e5nne ting er utenkelig for meg.", "- Men du tar ikke deg selv s\u00e5 veldig h\u00f8ytidelig?", "- Nei, det gj\u00f8r jeg ikke. Men jeg tar jobben h\u00f8ytidlig og rollen p\u00e5 alvor.", "- Har det v\u00e6rt noen ganger du har f\u00f8lt at du har bommet?", "- Jaaaa - det har det jo v\u00e6rt, sier hun.", "Her er en historie som egner seg p\u00e5 trykk.", "Camilla Trud Nereid er blitt avdelingsdirekt\u00f8r ved Nasjonalt senter for realfagsrekruttering. Konferansen er i gang, auditoriet fullt av folk med brystlommene fulle av penner og hodene tettpakket med realfag.", "Og magene fulle, for det et rett etter lunch.", "Og Camilla Trud Nereid, avdelingsdirekt\u00f8r, vet at det er et ugunstig tidspunkt \u00e5 snakke til en forsamling p\u00e5.", "Og hun liker jo \u00e5 by p\u00e5 seg selv.", "Og det er bare veldig kort tid etter at Michael Jackson er d\u00f8d.", "S\u00e5 hun f\u00e5r noe som virker som en god ide. Shake it up.", "- Jeg kom p\u00e5 at jeg skulle ha en liten hommage til Michael Jackson. S\u00e5 jeg var ute i lunchen og kj\u00f8pte hvite hansker, og s\u00e5 fikk jeg dem til \u00e5 sette p\u00e5 \u00abI'm Bad\u00bb p\u00e5 lydanlegget, og s\u00e5 startet jeg.", "Til null respons.", "- Bortsett fra medlidenhet. Ellers var det d\u00f8dt.", "- Ble du flau?", "- Ja, men det er et eksempel p\u00e5 at slike ting kan man gj\u00f8re n\u00e5r man kjenner forsamlingen bedre, og er sikker p\u00e5 at de har den riktige fortolkningsrammen.", "Mangel p\u00e5 selvh\u00f8ytidlighet kan komme godt med n\u00e5r hun g\u00e5r inn i en organisasjon som har hatt sine problemer. Er den kommet til ro?", "- Jeg har sett en organisasjon som er veldig klar for \u00e5 g\u00e5 videre. Dette er \u00e5r null p\u00e5 en m\u00e5te. Det har v\u00e6rt en krevende tid for mange.", "- Du sa til meg p\u00e5 telefon at du g\u00e5r til oppgaven med skrekkblandet fryd?", "- Det er en stor tillitserkl\u00e6ring \u00e5 ha f\u00e5tt en s\u00e5 viktig jobb. Derfor g\u00e5r jeg til jobben med \u00e6rb\u00f8dighet.", "- Og n\u00e5 er du rustet for det?", "- Ja. Det tror jeg. Jeg har v\u00e6rt flere steder hvor det har v\u00e6rt utfordrende arbeidsmilj\u00f8 f\u00f8r jeg kom. Ikke minst har jeg erfaring med \u00e5 jobbe i kunnskapsbedrifter. Og det vil jeg si: Kommunen st\u00e5r ikke noe tilbake for NTNU n\u00e5r det kommer til \u00e5 v\u00e6re en kunnskapsbedrift!", "- Hva er de viktigste oppgavene for deg \u00e5 l\u00f8se?", "- Vi l\u00f8ser oppgaver som g\u00e5r direkte p\u00e5 menneskers livskvalitet. Ungene deres. Alle barna v\u00e5re. Jeg skal ogs\u00e5 s\u00f8rge for at folka mine har det bra p\u00e5 jobb. V\u00e6re til inspirasjon og st\u00f8tte for dem jeg er leder for. Det er m\u00e5let. Men det er ogs\u00e5 viktig for meg \u00e5 v\u00e6re n\u00e6r de som mottar tjenestene. M\u00f8te barn, m\u00f8te fosterforeldre....", "S\u00e5 reiser hun seg fra stolen. Buster til h\u00e5ret og ser seg om i barnehagen hun ville m\u00f8te oss i. Det er ikke vanskelig \u00e5 se for seg det samme blikket speide etter hval i S\u00f8rishavet eller fiender i himmelrommet. Men Camillas blikk hviler p\u00e5 barn og unge i Trondheim. Eventyret er her.", "Borghild Lundeby, venninne og tidligere kollega:", "- Camilla ser veldig forsiktig ut, med et litt mildt utseende. Men skinnet bedrar. Hun er sterkt utadvendt, intelligent og en skarp analytiker. Hun er morsom, men det er mye alvor ogs\u00e5. Hun er veldig omsorgsfull, men ogs\u00e5 klar til \u00e5 skj\u00e6re gjennom og si at n\u00e5 er det nok. Hun sier fra n\u00e5r hun oppdager \u00abkeiser-ens nye kl\u00e6r\u00bb. Hun er b\u00e5de kreativ og uredd. Camilla kan finne p\u00e5 \u00e5 ta vel mye oppmerksomhet i sosiale lag. Da lar vi henne bare holde p\u00e5, det er ikke noen annen mulighet. Hun er s\u00e5 sjarmerende at vi tilgir henne tvert.", "Gunnar Bovim,", "rektor NTNU, tidligere sjef:", "- Det finnes ikke den sjef i verden som vil v\u00e6re i tvil om hva Camilla mener. Det \u00e5 v\u00e6re hennes sjef har v\u00e6rt et privilegium. Hun har absolutt vilje til \u00e5 kjempe for det hun mener er riktig. Hun er ogs\u00e5 veldig lojal n\u00e5r beslutningen er tatt, s\u00e5 man kan ha et tillitsfullt og fortrolig forhold til henne. Jeg kommer til \u00e5 savne hennes innspill i lederm\u00f8ter. Av og til er hun forfriskende uforutsigbar, en veldig humoristisk person som markerer seg godt i en ledergruppe.", "Magnus Nereid, skuespiller og s\u00f8nn:", "- Mange er flinke til \u00e5 lete etter det negative, men mamma leter ogs\u00e5 etter det positive. Hvis noen har en god egenskap, lar hun dem f\u00e5 vite det. Hun bygger folk opp. Hun har en positiv grunnholdning, som ikke er naiv. Har alltid v\u00e6rt veldig st\u00f8ttende n\u00e5r det kommer til mitt valg om \u00e5 holde p\u00e5 med teater og kunst, og har heiet veldig p\u00e5 meg. Hun har jobbet mye, og v\u00e6rt forn\u00f8yd med jobbene sine. Og hun har v\u00e6rt veldig, veldig glad i oss barn, og ikke v\u00e6rt redd for \u00e5 vise det. Nesten s\u00e5 mye at andre kan bli litt skremt n\u00e5r hun br\u00f8yter seg frem til 17. mai-toget for \u00e5 se oss!", "Hvis du skulle treffe kommunaldirekt\u00f8ren, og mot formodning komme i beit for ting \u00e5 snakke om, kan f\u00f8lgende temaer anbefales:", "- At hun nettopp er blitt fosterbestemor (\u00abDet er virkelig noe kjempefint som har skjedd i livet mitt!\u00bb).", "- Hvordan Li-lefse kan brukes som bikini (\u00abDet var bare for moro skyld p\u00e5 en privat fest! Og Li-lefse var en greie!\u00bb).", "- \u00c5 bo i Tyrkia med sm\u00e5 barn og bli mottatt som konge n\u00e5r man har l\u00e6rt litt spr\u00e5k - og ha f\u00e5tt et nyansert innblikk i islam, og det \u00e5 f\u00f8le seg liten som utenfor, uansett hvor man kommer fra. Og \u00e5 v\u00e6re NRKs Tyrkia-ekspert.", "- Hvordan det er \u00e5 v\u00e6re epileptiker som plutselig kan f\u00e5 anfall (\u00abMan f\u00f8ler seg som ei bittelita teskjekjerring n\u00e5r man kommer til seg selv p\u00e5 gulvet i blomsterbutikken, med knekte p\u00e5skeliljer og jord over seg!\u00bb).", "- \u00c5 v\u00e6re barn og konkurransepianist som konkurrerer mot Wolfgang Plagge (\u00abMamma ville at jeg skulle gifte meg med ham!\u00bb).", "- Orienteringsl\u00f8p if\u00f8rt radiosender som vanligvis brukes for \u00e5 finne d\u00f8d sau tatt av rovdyr. (\u00abVi m\u00f8tte hun som skulle ta inn postene rett f\u00f8r vi kom i m\u00e5l!\u00bb).", "- Den tr\u00f8nderske mentaliteten og forakten for Oslo-folk som kommer og legger frem hele cven sin n\u00e5r de presenterer seg i m\u00f8ter (\u00abVeldig usympatisk!\u00bb).", "- Hvis du har god tid: Barna. (\u00abSelv om de er voksne, pr\u00f8ver jeg \u00e5 lokke dem til \u00e5 flytte hjem til meg igjen!\u00bb)."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "6eec40aeac817eb388be043bdee419e2687970bda4b49400b7c9459427124337"}, {"field": "createtime", "value": "2017-02-11T13:41:14.000Z"}, {"field": "description", "value": "Gj\u00f8r deg klar for overraskelser. Camilla Trud Nereid er ny direkt\u00f8r for oppvekst og utdanning i Trondheim."}, {"field": "dominantimage", "value": "http://www.adressa.no/pluss/magasin/article14200194.ece/6eme6r/ALTERNATES/w980-default/Camilla_Trud_SHfinal.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/2baa967e9136d8c3eac5d1ad97c2cf93501419f3.jpg?589f147a"}, {"field": "dominantthumbnaildimensions", "value": "300x169"}, {"field": "heading", "value": ["Bomber og krabater -adressa.no", "Eremitt", "Bombefly", "\u00abSe deg i speilet!\u00bb", "Uakseptabelt", "Ditt ansvar", "Hundeklubben Hot dog", "M\u00e5 da v\u00e6rra lov", "Puteforestilling", "\u00c5r null"]}, {"field": "id", "value": "2baa967e9136d8c3eac5d1ad97c2cf93501419f3"}, {"field": "keyword", "value": ["Ukeadressa", "skolebarn", "Mobbing", "Trondheim", "trondheim kommune", "Oppvekst"]}, {"field": "keywords", "value": "Ukeadressa,skolebarn,Mobbing,Trondheim,trondheim kommune,Oppvekst"}, {"field": "kw-category", "value": ["pluss", "magasin"]}, {"field": "kw-company", "value": "horten"}, {"field": "kw-concept", "value": ["mobbe", "hundeklubben hot dog", "jobb", "hot dog", "barn"]}, {"field": "kw-entity", "value": ["ingeni\u00f8rutdanningen", "mamma", "buster", "jeanne", "nordm\u00f8re", "bad", "mobbing", "museumsleder erkebispe", "oppvekst", "lykkens", "hot dog", "tingvold", "fakultet", "h\u00f8gskolen", "arc", "m\u00e4rtha louise", "trondheimsskolen", "nasjonalt", "erkebispeg\u00e5rden", "buran", "s\u00f8rishavet", "universitetet", "prinsessetesten", "magnus"]}, {"field": "kw-location", "value": ["s\u00f8r-tr\u00f8ndelag", "europa", "isle of man", "oslo", "ankara", "tyrkia", "lian", "danmark", "sverige", "trondheim", "renate", "bergen"]}, {"field": "kw-pageclass", "value": "article"}, {"field": "kw-person", "value": ["toni erdmann", "magnus nereid", "ari behn", "borghild lundeby", "john magnus", "michael jackson", "pedro carmona alvarez", "wolfgang plagge", "camilla trud nereid"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14200194.ece/6eme6r/ALTERNATES/w980-default/Camilla_Trud_SHfinal.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Bomber og krabater"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/02/11/Bomber-og-krabater-14200200.ece"}, {"field": "pageclass", "value": null}, {"field": "publishtime", "value": "2017-02-11T13:29:56.000Z"}, {"field": "recs-articleid", "value": "14200200"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-02-11T13:29:56.000Z"}, {"field": "recs-rawtitle", "value": "Bomber og krabater -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Gj\u00f8r deg klar for overraskelser. Camilla Trud Nereid er ny direkt\u00f8r for oppvekst og utdanning i Trondheim."}, {"field": "thumbnail", "value": "http://content-thumbnail.cxpublic.com/content/thumbnail200x150/2baa967e9136d8c3eac5d1ad97c2cf93501419f3.jpg?589f147a"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-02-11T13:41:14.000Z"}, {"field": "title", "value": "Oppvekstdirekt\u00f8ren l\u00e5 i bunnen av soveposen og gr\u00e5t"}, {"field": "url", "value": "http://www.adressa.no/pluss/magasin/2017/02/11/Bomber-og-krabater-14200200.ece"}, {"field": "urlhash", "value": "2baa967e9136d8c3eac5d1ad97c2cf93501419f3"}], "score": 0.35662904, "siteId": "9222270286501375973", "id": "2baa967e9136d8c3eac5d1ad97c2cf93501419f3"}

