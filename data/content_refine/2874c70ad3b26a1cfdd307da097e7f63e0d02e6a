{"fields": [{"field": "modifiedtime", "type": "time", "value": "2012-04-23T12:00:04.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "Klokken er nesten 12 p\u00e5 Ekely. Utenfor kvitrer det mot v\u00e5r i de solrike bakkene, men inne p\u00e5 verkstedet slippes lyset n\u00f8ysomt inn fra nord. Nils Aas har satt seg ned mellom \u00f8ktene og tatt seg en r\u00f8yk. Enn\u00e5 har han langt frem til kvelden. -Det blir vel til sju i dag \u00f2g, sier han stille bak h\u00e5nden. Her har Nils Aas tilbragt lange dager og slitt i mange netter. I det todelte verkstedet har han formet sine kunstverk, med \u00f8ks og kniv, av tre, leire og gips i alle \u00e5r siden 1967, da han kom hit. Modeller, utkast og gipsavst\u00f8pninger har hopet seg opp etter hvert; her er hyllene fulle. Midt i rommet st\u00e5r en ny skulptur klar for avduking. Nils Aas reiser seg og trekker dekkenet av. Med ett er ogs\u00e5 Jakob Weidemann til stede i rommet. Fra hyllene er det mange som ser p\u00e5. Haakon 7. og Olav 5., Einar Gerhardsen, Trygve Bratteli, Johan Borgen, Kjell Aukrust, S\u00e6verud, Amundsen, Falkberget og Rembrandt er blant dem som overv\u00e6rer begivenheten sammen med oss. -Det er noe av det n\u00e6rmeste jeg har gjort av et portrett. Vi var n\u00e6re, Jakob og jeg. Bronsehodet er nettopp st\u00f8pt. S\u00e5 langt er det bare Anne, Jakobs enke, som har sett det. Modelleringen foregikk p\u00e5 ny\u00e5ret, basert p\u00e5 noen skisser, men mest etter minnet om denne helt spesielle vennen som gikk bort i 2001. P\u00e5 70-\u00e5rsutstillingen som \u00e5pner i Nils Aas Kunstverksted 31. mai, blir Weidemann-hodet stilt ut som et sentralt verk. Ved siden av skal det st\u00e5 en b\u00f8tte med markblomster, er den beskjeden han gir til Inder\u00f8y, mens Steinkjer f\u00e5r et signal om at skulpturen er til salgs. Weidemann-rommet i r\u00e5dhuset vil v\u00e6re et h\u00f8velig sted, er det r\u00e5det han sender dit, med bruk av et av sine gammelmodige dialektord. -Det er litt av et landskap det ansiktet der, sier Nils Aas. -N\u00e5r Jakob var her, snakket han steinkjerbygg. Vi hadde noe felles han og jeg. Da jeg br\u00f8t opp og dro til Oslo som 20-\u00e5ring, betydde det litt at han hadde tatt det store spranget f\u00f8r meg. Han satt mye her opp gjennom \u00e5rene. Ogs\u00e5 n\u00e5r han snakket, var det som han malte, sier Nils Aas i sin egen knappe, tenksomme form. Om Weidemann snakker han gjerne; ogs\u00e5 om de ville historiene; som da han kom p\u00e5 sent bes\u00f8k i skitten smoking og \u00ablabba\u00bb, etter slottsmiddag p\u00e5 Akershus. Nils Aas benekter ikke at det nok ogs\u00e5 kan fortelles historier om ham selv, at det har v\u00e6rt noen lystige lag. -Det var nok tider f\u00f8r det kunne g\u00e5 hardt for seg. Men om jeg har mistet noen netter, tror jeg ikke det har v\u00e6rt s\u00e5 farlig. Det har gitt erfaring, kanskje har det utl\u00f8st noe, sier han. -Jeg har i hvert fall brukt meg. Og jeg tror jeg kan si at jeg arbeidet like mye som andre folk. Det er heller ingenting \u00e5 spare p\u00e5. Det er vel det som er den eneste meningen, \u00e5 st\u00e5 p\u00e5 s\u00e5 lenge en kan. Tilbake til Straumen Gjennom d\u00f8rsprekken inn til det andre rommet i verkstedet skimtes en h\u00f8yreist trefigur. En helt ny skulptur i lysende, nesten hvit granved. Enn\u00e5 holder han det litt hemmelig, men utvilsomt vil det bli et hovedverk p\u00e5 jubileumsutstillingen, det \u00f2g. Den store trefiguren er en hyllest, ikke rettet mot noen bestemt, men mer mot h\u00e5ndverket og den sterke tradisjonen fra Straumen som Nils Aas bar meg seg i den lette b\u00f8ra til hovedstaden for 50 \u00e5r siden. Utgangspunktet for den ruvende treskulpturen er en gammel kniv kunstneren har arvet, sammen med mange av de andre gamle redskapene han har rundt seg i verkstedet. Faren, Ivar Aas, arbeidet ogs\u00e5 med tre, og h\u00f8velbenken er ogs\u00e5 etter ham. Til jul blir faren, bestefaren Nils og onkelen Sigurd hedret med en utstilling av trearbeider i Kunstverkstedet ved Straumen. For Nils Aas har dette galleriet f\u00f8rt til en langt st\u00f8rre kontakt med hjemplassen enn f\u00f8r. Han innr\u00f8mmer at han var skeptisk til etableringen, i ei bygd der det ikke akkurat var kulturlivet som dominerte i hans egen oppvekst. Da var det jordbruket som regjerte, og ga et betydelig sosialt skille mellom b\u00f8ndene i Inder\u00f8y og h\u00e5ndverkerne og fiskerne i tettstedet Straumen. Desto mer glad og overrasket er han blitt over at galleriet er blitt en s\u00e5 stor suksess. Dit kommer han ofte og gjerne p\u00e5 bes\u00f8k, til utstillinger og i andre sammenhenger, og ofte f\u00f8lger det gjester fra Oslo med. -N\u00e5 er det ikke s\u00e5 mange igjen fra min oppvekst. Men jeg kjenner jo noen av \u00e6tlingene igjen p\u00e5 ganglaget, sier Nils, som tidlig oppdaget sin evne til \u00e5 tegne - og tegne folk s\u00e5 det lignet. Tegneren i ham kom slik f\u00f8rst til syne, mens skulpt\u00f8ren br\u00e5tt modnet i \u00e5rene p\u00e5 Kunst- og h\u00e5ndverkskolen i Oslo, lenge etter noen spede fors\u00f8k med bl\u00e5leira i elva hjemme. 2. p\u00e5skedag er Nils Aas 70 \u00e5r, men gj\u00f8r det ikke til noen stor merkedag i livet. Jubileet skal g\u00e5 mest mulig up\u00e5aktet hen. P\u00e5 dagen blir bare familien samlet. Litt senere p\u00e5 v\u00e5ren ser han ikke bort fra at det kan bli en tilstelning i Norsk Billedhuggerforening for venner og kolleger. En utstilling i Kunstnerforbundet er ogs\u00e5 aktuell som en slags markering. -I morges ringte forresten P2 og ville vite hva slags musikk jeg kunne tenkt meg \u00e5 v\u00e5kne til; de hadde vel f\u00e5tt nyss i dagen. Utvilsomt st\u00e5r det mange og venter p\u00e5 \u00e5 f\u00e5 gitt ham oppmerksomhet i anledning dagen og jubileums\u00e5ret. Nils Aas har mange venner i kunstner- og kjendiskretser i hovedstaden, et faktum han resonnerer litt over i en kort ledig stund bak h\u00f8velbenken. -Jeg er ikke spesielt sosial, en det er vel noe med det at dem jeg kjenner er urbane folk og at de har funnet noe hos meg, som har en helt annen bakgrunn. Flere av disse kjenner jeg fra tiden som tegner i Arbeiderbladet. Der tegnet jeg til l\u00f8rdagsportretter og kom i kontakt med kulturbj\u00f8nner og toppfolk fra alle geskjefter. Og mens de kunne v\u00e6re forsiktige med hva de sa til journalistene, var det ikke s\u00e5 farlig med meg, som de kunne snakke \u00e5pnet med, forklarer han, men avviser at det noen gang har v\u00e6rt noe bohemliv i kunstnerkolonien p\u00e5 Ekely. Her ble det mot slutten av 50-tallet bygd rekkehus med til sammen 45 kombinerte leiligheter og atelierer p\u00e5 Edvard Munchs gamle eiendom, der det store atelierbygget fortsatt st\u00e5r, mens bolighuset s\u00f8rgelig nok er revet. Rekkehusene derimot har f\u00e5tt fredningsstatus og ligger akkurat som da de ble bygget, alle malt i den samme gr\u00e5 fargen. -Jeg har vel ikke v\u00e6rt p\u00e5 bes\u00f8k i mer enn fire-fem hus i alle de \u00e5rene jeg har bodd her, og s\u00e5nn er det vel med de fleste at man holder seg mest for seg selv og jobber med sitt. Jeg var inne hos Johs. Rian en gang; han ville vise meg sine 91 bl\u00e5farger. Alle var utstyrt med lapp og en egen kode, men jeg s\u00e5 ikke forskjell p\u00e5 noen av dem, sier han og karakteriserer slik godt et milj\u00f8 av kunstnere, der hver langt p\u00e5 vei har hatt nok med sitt. -Det har v\u00e6rt et godt sted \u00e5 bo og arbeide. Jeg er en bufast type og har ikke reist s\u00e5 mye. Det passer meg best \u00e5 v\u00e6re i ro. Det er stille p\u00e5 verkstedet. Her har han fors\u00f8kt seg med musikk, men det fungerte ikke, selv ikke Sibelius. Det var forresten det svaret P2 fikk, et utdrag av \u00abFinlandia\u00bb av Sibelius. Per Ung er kanskje den av Ekely-kunstnerne Nils Aas har hatt mest kontakt med. Han har holdt til i motsatt ende av huset helt siden det sto ferdig i 1958. En annen billedhugger-kollega i n\u00e6rheten er K\u00e5re Orud. I noen \u00e5r bodde en tredje kunstnervenn, Frans Widerberg, rett nedenfor, der H\u00e5kon Gullv\u00e5g har etablert en Oslo-base i senere tid og skapt et nytt naboskap av tr\u00f8nderske portrett\u00f8rer i ulike materialer og hver sin teknikk. Nils Aas sier han har v\u00e6rt heldig med helsa, og at han regner med \u00e5 ha en del \u00e5r igjen i fullt arbeid p\u00e5 atelieret. Han er lettbygd og sprek, med en fortid b\u00e5de fra hoppbakken og h\u00f8ydegropa. Fra taket henger en trapes til \u00e5 strekke seg i, og p\u00e5 veggen et stort signert bilde av barndommens idol, Kongsberg-hopperen Hilmar Myra; litt bortenfor et foto av et sentralt kunstnerisk forbilde, Alberto Giacometti. Det er stadig noe \u00e5 t\u00f8ye seg etter. -Det ville v\u00e6rt fint med noen \u00e5r der jeg kunne arbeide bare med egne ting, fortelle min egen historie. Jeg husker at Arnold Haukeland beklaget seg over det etter at han var blitt syk, at han ikke hadde f\u00e5tt mer tid for seg sj\u00f8l. Jeg h\u00e5per jeg ikke kommer i samme knipa, sier han, men legger til at s\u00e5nn er det vel for alle, og at han tross alt har hatt det forholdsvis fritt. Oppdragene har han i alle \u00e5r v\u00e6rt avhengig av. \u00bf\u00bfDet meste av livet har g\u00e5tt med til \u00e5 f\u00e5 tak over hodet, skaffe mat og br\u00f8d, sl\u00e5r han fast. I senere \u00e5r har han tatt seg r\u00e5d til \u00e5 si nei en gang iblant. Men et og annet oppdrag er det stadig blitt. Til 150-\u00e5rsjubileet for Christian Skredsvig neste \u00e5r skal en skulptur st\u00e5 ferdig i Eggedal, og Kristiansand skal f\u00e5 sitt minnesmerke over sin mest kjente byoriginal. Stadig ligger det en utfordring i oppdrag som dette; alltid st\u00e5r han like fritt til \u00e5 forme ut ifra en egen id\u00e9. -Det er helligdag n\u00e5r jeg f\u00e5r det ekstra godt til. Men det hender ogs\u00e5 at jeg ikke lykkes. Ofte har jeg bare lagt ting bort, og noen byster har jeg arbeidet med over sv\u00e6rt lang tid. Men ogs\u00e5 det arbeidet som ikke g\u00e5r s\u00e5 bra, kan f\u00f8re noe godt med seg, avf\u00f8de nye ting og gi nye tanker i skallen, forklarer Nils Aas og gir h\u00e5p til oss alle. PER CHRISTIANSEN"]}, {"field": "category0", "value": "kultur"}, {"field": "contenthash", "value": "08f2d377e91efcba511440c847a7e2f42f11cf8643657fa9784efe9bf6faa3fb"}, {"field": "createtime", "value": "2016-04-08T22:13:38.000Z"}, {"field": "description", "value": "\u00c5rene har meislet furer i det alvorlige ansiktet, hendene er dekorert av skarpe snitt. -\u00c5 bakse seg gjennom livet er ingen sp\u00f8k, sier Nils Aas fra den m\u00f8rke kroken bak h\u00f8velbenken, noen dager f\u00f8r han fyller 70."}, {"field": "dominantimage", "value": "http://www.adressa.no/incoming/article1062649.ece5/ALTERNATES/w980-default/ver2%20aas5BIG"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/2874c70ad3b26a1cfdd307da097e7f63e0d02e6a.jpg?594eddf4"}, {"field": "dominantthumbnaildimensions", "value": "300x169"}, {"field": "heading", "value": "Langt til kvelds p\u00e5 Ekely -adressa.no"}, {"field": "id", "value": "2874c70ad3b26a1cfdd307da097e7f63e0d02e6a"}, {"field": "keyword", "value": ["anmeldelser", "det skjer", "film", "musikk", "tv", "museum", "scene", "spill"]}, {"field": "keywords", "value": "anmeldelser,det skjer,film,musikk,tv,museum,scene,spill"}, {"field": "kw-category", "value": "kultur"}, {"field": "kw-classification", "value": "arts-and-entertainment"}, {"field": "kw-concept", "value": ["kunstner", "arbeid", "sted", "dag", "livet", "bak", "sent", "bak h\u00f8velbenken", "verkstedet", "skulptur", "\u00e5rene"]}, {"field": "kw-entity", "value": ["amundsen", "per ung", "johs", "sigurd", "sibelius", "norsk billedhuggerforening", "nils aas 70", "arbeiderbladet", "anne", "kunstnerforbundet", "s\u00e6verud", "kunstverkstedet", "straumen gjennom", "ekely", "olav 5", "nils", "falkberget og rembrandt", "eggedal", "haakon"]}, {"field": "kw-location", "value": ["kristiansand", "oslo", "akershus", "inder\u00f8y", "finlandia", "steinkjer", "kongsberg"]}, {"field": "kw-pageclass", "value": "article"}, {"field": "kw-person", "value": ["edvard munchs", "nils aas kunstverksted", "ivar aas", "einar gerhardsen", "kjell aukrust", "johan borgen", "nils aas", "hilmar myra", "frans widerberg", "alberto giacometti", "christian skredsvig", "jakob weidemann", "arnold haukeland", "trygve bratteli", "h\u00e5kon gullv\u00e5g", "k\u00e5re orud"]}, {"field": "kw-taxonomy", "value": "kultur"}, {"field": "og-image", "value": "http://www.adressa.no/incoming/article1062649.ece5/ALTERNATES/w980-default/ver2%20aas5BIG"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Langt til kvelds p\u00e5 Ekely"}, {"field": "og-type", "value": "article"}, {"field": "og-url", "value": "http://www.adressa.no/kultur/article65209.ece"}, {"field": "pageclass", "value": ["article"]}, {"field": "publishtime", "value": "2003-04-16T11:48:40.000Z"}, {"field": "recs-articleid", "value": "2574050"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-publishtime", "value": "2003-04-16T11:48:40.000Z"}, {"field": "recs-rawtitle", "value": "Langt til kvelds p\u00e5 Ekely -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": "kultur"}, {"field": "teaser", "value": "\u00c5rene har meislet furer i det alvorlige ansiktet, hendene er dekorert av skarpe snitt. -\u00c5 bakse seg gjennom livet er ingen sp\u00f8k, sier Nils Aas fra den m\u00f8rke kroken bak h\u00f8velbenken, noen dager f\u00f8r han fyller 70."}, {"field": "thumbnail", "value": "http://content-thumbnail.cxpublic.com/content/thumbnail200x150/2874c70ad3b26a1cfdd307da097e7f63e0d02e6a.jpg?594eddf4"}, {"field": "thumbnailfullheightdimensions", "value": "200x1877"}, {"field": "timestamp", "value": "2017-06-24T21:47:32.000Z"}, {"field": "title", "value": "Langt til kvelds p\u00e5 Ekely"}, {"field": "url", "value": "http://www.adressa.no/kultur/article65209.ece"}, {"field": "urlhash", "value": "2874c70ad3b26a1cfdd307da097e7f63e0d02e6a"}], "score": 0.59429836, "siteId": "9222270286501375973", "id": "2874c70ad3b26a1cfdd307da097e7f63e0d02e6a"}

