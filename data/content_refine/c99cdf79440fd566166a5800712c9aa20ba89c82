{"fields": [{"field": "modifiedtime", "type": "time", "value": "2012-08-23T11:30:13.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "vegard enlid"}, {"field": "body", "value": ["Saken oppdateres.", "Ungdomslag og idrettslag", "Vi drar roint i lystig lag", "Med forsterkeran og gitaran", "Og S-posan med sko", "\u00abNorge, mitt Norge\u00bb, 1980", "\u00abHey Joe, where you goin\u2019 with that gun in your hand,\u00bb vr\u00e6lte den innbitte vokalisten med de mest fargerike buksene og den st\u00f8rste slengen i Namsos. \u00c5ge n\u00f8t \u00f8yeblikket. Det var helt enormt \u00e5 st\u00e5 her oppe p\u00e5 scenen. Bandet hadde publikums fulle oppmerksomhet. Dette svingte, med en l\u00e5t ingen blant publikum hadde h\u00f8rt f\u00f8r, med lyder ingen hadde blitt utsatt for. Dette var knallhard piggtr\u00e5dmusikk. Mot slutten av l\u00e5ten konsentrerte \u00c5ge seg om rytmen p\u00e5 kompgitaren. Sologitarist Kalle Clausen trengte nemlig ekstra st\u00f8tte n\u00e5r han skulle spille hovedrollen. For dette var ikke hvilken som helst solo. Clausen spilte med tennene akkurat som helten Jimi Hendrix.", "Mads Inc var konger p\u00e5 scenen. Publikum jublet mer for de unge outsiderne i namdalsmesterskapet i rock enn de mer etablerte bandene fra Namdalen, band som spilte Shadows-musikk eller storbandinspirert pop fra gamle dager, fra tiden f\u00f8r Beatles og Stones, tiden f\u00f8r mods og hippier.", "The Hitmakers var Namsos\u2019 svar p\u00e5 de svenske stjernene Sven-Ingvars og konkurransens favoritter. Det drevne Shadows-bandet Wizzards fra Overhalla var de antatt st\u00f8rste utfordrerne.", "Mads Inc var noe helt annet. \u00c5ge og kameratene brakte med seg den nye tid i Namsos-rocken, ungdomsoppr\u00f8ret, det \u00ablange\u00bb h\u00e5ret, den virkelige elektriske musikken. De var Namsos\u2019 svar p\u00e5 The Rolling Stones, The Who, The Kinks, Small Faces og de andre britiske bandene som hadde snudd opp ned p\u00e5 alt. Den h\u00f8flige Shadows-musikken med dress og slips var erstattet med mer aggressive, utfordrende toner, med appell til hele kroppen, inkludert underlivet. Norge hadde ett virkelig stort langh\u00e5ret band. The Pussycats fra Troms\u00f8 hadde spilt i Namsos \u00e5ret f\u00f8r, i Samfunnssalen. Det var tidenes konsertbegivenhet eller en skandale, alt etter hvem man spurte.", "Juryen var splittet, og satt lenge sammen f\u00f8r de kranglet seg ferdig til en konklusjon. Wizzards ble gratulert med tredjeplass, The Hitmakers m\u00e5tte n\u00f8ye seg med \u00e5 bli nummer to. For vinner av namdalsmesterskapet i rock i 1967 med \u00e9n stemmes overvekt var Mads Inc.", "\u00c5ge hadde v\u00e6rt omgitt av musikk siden han ble f\u00f8dt. Faren spilte plater sent og tidlig, moren sang ham i s\u00f8vn med triste skillingsviser. Han var bare mildt interessert. Amerikanske viser og rock kunne han derimot knapt f\u00e5 nok av. S\u00f8skenbarnet Harry Aleksandersen var et forbilde. Han var kjent i hele Namdalen som barnestjernen Lille Harry. Harrys lillebror Frank spilte i bandet hans, og den gamle naboen Stein Ingebrigtsen var en vaskeekte popstjerne i \u00c5ges \u00f8yne.", "Den f\u00f8rste sangen \u00c5ge l\u00e6rte \u00e5 spille p\u00e5 gitar og synge til, var \u00abTom Dooley\u00bb. Som mange andre verden over satt han og terpet p\u00e5 de to akkordene mens han sang \u00abHang down your head Tom Dooley, hang down your head and cry. Hang down your head Tom Dooley, poor boy you\u2019re bound to die\u00bb.", "\u00abTom Dooley\u00bb handler om en ung morder som blir hengt. Det var tekst og musikk som den unge musikkinteresserte \u00c5ge forsto. Dette var langt unna \u00abLivet p\u00e5 Finnskogen\u00bb og \u00abO Sole Mio\u00bb. S\u00e5 oppdaget \u00c5ge Bob Dylan. Det var starten p\u00e5 en lang kj\u00e6rlighetshistorie.", "\u00c5ge kj\u00f8pte singlen \u00abPositively 4th Street\u00bb da den kom ut i 1965. Det var bokstavelig talt nye toner. Han lette og lette etter refrenget, men fant det aldri. Til gjengjeld hadde l\u00e5ten en endel\u00f8s str\u00f8m av ord. Var det 14 vers? Han skj\u00f8nte at det var fryktelig mye Bob Dylan ikke likte, og mange han var forbanna p\u00e5. Det var mange \u00c5ge ikke likte ogs\u00e5. Han skj\u00f8nte behovet for \u00e5 f\u00e5 ut g\u00f8rra.", "P\u00e5 den tiden hadde han allerede f\u00e5tt en annen helt. \u00c5ge ble helt besatt av Chuck Berry \u2013 den frenetiske energien, den spr\u00e5klige elegansen og de hypnotiske riffene. Chuck Berry kunne fortelle en historie p\u00e5 tre minutter som andre bruker hele romaner p\u00e5, og s\u00e5 svingte det s\u00e5 dyrisk. Dette var totalt annerledes enn alt \u00c5ge hadde h\u00f8rt f\u00f8r, det var musikk som gikk direkte i blodet, uten omveier. Han hadde h\u00f8rt Bill Haley med \u00abRock Around The Clock\u00bb, men sammenlignet med Berry var det dvaske greier.", "Chuck Berry viste vei inn i rock \u2019n\u2019 roll, det gjorde at livet til \u00c5ge igjen fikk en retning. Rock var ikke bare spennende eller morsomt som fotball eller skihopping. Det var en st\u00f8rre kraft, noe han ikke klarte \u00e5 sette ord p\u00e5. Rock \u2019n\u2019 roll ga livet mening, det var den n\u00f8dvendige oksygentilf\u00f8rselen som s\u00f8rget for at livsgnisten igjen ble tent. Rocken ga ham styrke, glede, en f\u00f8lelse av fellesskap. Og \u00c5ge var ikke den eneste som lot seg fascinere av Chuck Berry. Den rappkjeftede arbeidergutten fra St. Louis var den viktigste inspirasjonskilden for band som The Rolling Stones, The Beatles og en hel h\u00e6rskare andre unge musikere.", "\u00c5ge fant raskt unge, nysgjerrige likesinnede. Bekjentskapskretsen ble gradvis utvidet, og til slutt endte de ivrigste som en sammensveiset gjeng. De begynte \u00e5 plukke p\u00e5 forskjellige instrumenter, fikk tak i noen gitarer her, noen trommer der, og med ett kunne de kalle seg et band.", "Guttene hadde ingen l\u00e6reb\u00f8ker, ingen musikkskole, foreldre eller storebr\u00f8dre som kunne vise vei. De h\u00f8rte musikken, og f\u00f8lte seg frem, opp og ned gitarhalsen f\u00f8r de fant de riktige tonene, de riktige grepene. Det gikk sakte, men de hadde tid. Den f\u00f8rste l\u00e5ten de \u00f8vde inn, var \u00abYellow Bird\u00bb, som de hadde h\u00f8rt med det popul\u00e6re showbandet Dizzie Tunes. Det tok noen m\u00e5neder f\u00f8r noen andre enn bandet selv hadde utbytte av \u00e5 h\u00f8re deres versjon.", "Broren til en kamerat av gjengen hadde med seg en LP med The Animals fra en tur til sj\u00f8s. Deres versjon av \u00abHouse Of The Rising Sun\u00bb inspirerte unge band verden over \u2013 ikke minst p\u00e5 grunn av det brusende orgelet. Mads\u2019 keyboardist John Erik Furre fikk blod p\u00e5 tann og utviklet en egen stil inspirert av Alan Price i The Animals.", "Den f\u00f8rste konserten skulle avholdes p\u00e5 avholdskafeen i Namsos i 1965.", "\u00d8vingene gikk sin gang, men hva skulle de hete? Alle band m\u00e5tte ha et t\u00f8ft navn. Kvelden f\u00f8r debutkonserten m\u00e5tte de finne p\u00e5 noe. Hva med Mads Inc, forkortelse for Mads Incorporated, sammenslutningen av g\u00e6rninger? Jo, det f\u00f8ltes bra.", "P\u00e5l Aune var vokalist, \u00c5ge spilte rytmegitar, Per Melheim sologitar, John Erik Furre orgel, Stig Br\u00f8ndmo bass, og trommeslager var Terje Adde. De fem seksten\u00e5ringene, kledd i svarte, h\u00f8yhalsa pologensere, var n\u00e6rmest lammet av skrekk f\u00f8r konserten, der de satt i b\u00f8ttekottet de hadde som garderobe.", "De klarte knapt \u00e5 f\u00f8re en samtale f\u00f8r de gikk opp p\u00e5 scenen. \u00c5ge visste r\u00e5d for \u00e5 dempe nervene. Han hadde et forsprang, han hadde sittet \u00f8verst i ovarenn f\u00f8r konkurranser og v\u00e6rt enda mer nerv\u00f8s. Han innvidde bandkompisene i hvordan storhopperne hadde det f\u00f8r store konkurranser, ut fra erfaringene han hadde som pr\u00f8vehopper. \u00abToralf Engan var s\u00e5 nerv\u00f8s at han kastet opp p\u00e5 toppen f\u00f8r han hoppet bakken ned,\u00bb fortalte \u00c5ge.", "N\u00e5 var det Mads Inc sin tur til \u00e5 lande p\u00e5 sletta.", "De var ikke verdens beste band, det visste b\u00e5de publikum og de selv. Men de fikk til \u00e5 uttrykke noe eget, det skjedde noe i l\u00f8pet av halvtimen de spilte. Publikum, stort sett skolekompiser, s\u00f8sken og naboer, var ikke akkurat fiendtlig innstilt. Jo mer respons, dess mer gl\u00f8dende ble \u00c5ges gitarspill. Han f\u00f8lte det var likedan med resten av bandet. F\u00f8rst spilte de mye d\u00e5rligere enn i \u00f8vingslokalet. Men etter hvert var det som om publikum l\u00f8ftet bandet. Han s\u00e5 at folk smilte og koste seg, p\u00e5 \u00abYellow Bird\u00bb sang mange med. Og b\u00e5de \u00abHouse Of The Rising Sun\u00bb og \u00abSweet Little Sixteen\u00bb gikk rett hjem.", "Dette var stort. St\u00f8rre enn alt. Etterp\u00e5 var det som om bandmedlemmene satt p\u00e5 hver sin sky. De diskuterte alt de hadde gjort feil, men de satt mest og gliste. Dette var starten p\u00e5 noe helt spesielt.", "Denne besetningen var likevel ikke hogd i stein. Like etter ga vokalist P\u00e5l seg, og \u00c5ge tok over som hovedvokalist. Gitarist Per sluttet ogs\u00e5, og bandet m\u00e5tte helt til Steinkjer for \u00e5 finne en god nok erstatter i Kalle Clausen. Men Mads Inc hadde blitt en s\u00e5 sterk helhet at noen frafalne sjeler ikke heftet. Det var Mads Inc og den nye tid, mot alt det gamle og trauste de s\u00e5 rundt seg.", "Rocken bandt Namsos til resten av verden. Ungdom i Namsos fikk de samme impulsene som jevnaldrende p\u00e5 andre kanter av kloden. Via sj\u00f8veien kom de magiske bevisene p\u00e5 at amerikansk og engelsk ungdom skapte noe nytt, noe banebrytende som ble forst\u00e5tt av ten\u00e5ringer over hele verden. Foreldrene forsto ingenting. N\u00e5 var det alder som var fellesnevneren, ikke hvor man vokste opp.", "\u00abSweet Little Sixteen\u00bb handlet om snertne ten\u00e5ringsjenter, s\u00e5pass skj\u00f8nte \u00c5ge. Men det var like \u00absweet\u00bb \u00e5 v\u00e6re 16 \u00e5r og fanget av rocken.", "Over hele den vestlige verden fant s\u00f8kende unggutter f\u00f8dt p\u00e5 samme tid frem til de nye tonene. For de fleste ble rock en viktig del av ungdomstiden, for enkelte infiltrerte rocken alle faser av livet, den skulle komme til \u00e5 bli s\u00e5 vel jobb og hobby som livsstil og lidenskap. De som tilh\u00f8rte denne \u00abklubben\u00bb, skulle aldri komme seg unna besettelsen. Uavhengig av hverandre, p\u00e5 hver sine kanter av verden, skulle de sette sitt preg p\u00e5 rockens utvikling og gj\u00f8re mange av de samme erfaringene underveis.", "Her var den 16 \u00e5r gamle Phil Lynott, Dublins eneste \u00abneger\u00bb. Faren fra Guyana forlot familien da s\u00f8nnen var tre, moren konsentrerte seg om voksenlivet i England og overlot barneoppdragelsen til bestemor i Irland. Da han fant rocken, oppdaget Lynott ogs\u00e5 at han ikke var alene i verden.", "Her var Bruce Springsteen fra den lille byen Freehold i New Jersey p\u00e5 USAs \u00f8stkyst, elendig p\u00e5 skolen, som sjelden ytret et ord om ingen tvang det frem. Bruce og faren Doug hadde et avklart forhold. De hatet hverandre, enkelt og greit. Bruce fant tr\u00f8st og mening hos Elvis Presley, Chuck Berry og The Rolling Stones. 16 \u00e5r gammel, i 1965, ble han med i sine f\u00f8rste band, The Rogues og The Castiles.", "Her var 16-\u00e5ringen Ulf Lundell fra Stockholm som allerede var ferdig med Cliff Richard og The Beatles og som n\u00e5 bare h\u00f8rte p\u00e5 Bob Dylan og Donovan.", "Her var ogs\u00e5 jevnaldrende nordmenn. Samme \u00e5r som \u00c5ge startet i band, skj\u00f8nte ogs\u00e5 16 \u00e5r gamle Jahn Teigen i T\u00f8nsberg at han var best uten ball. Fotballtalentet kj\u00f8pte bass for konfirmasjonspengene og startet bandet The Enemies i 1965. I Hammerfest gikk 16 \u00e5r gamle Tore Hansen stadig p\u00e5 kaia og kj\u00f8pte sigaretter av engelske sj\u00f8folk. En dag i 1965 ble en kahyttsd\u00f8r \u00e5pnet, ut str\u00f8mmet introen p\u00e5 The Beatles-l\u00e5ten \u00abI Feel Fine\u00bb; glassklart, h\u00f8yt og tydelig. Den m\u00e5tte bare hans nystartede band Tass \u00f8ve inn.", "Rocken var et felles stammehyl. Se p\u00e5 oss! Vi er ikke som dere! Foreldrene hadde like mye til felles som ungdommene, enten de bodde i New Jersey eller Stockholm. De skj\u00f8nte ingenting av det avkommet holdt p\u00e5 med. Men de hadde ikke noe valg. De m\u00e5tte la ungene styre p\u00e5, til det forh\u00e5pentlig gikk over.", "For ungdom i periferien, som Namsos og Hammerfest, var det ikke s\u00e5 lett \u00e5 orientere seg i det nye som skjedde. Litt av vitsen var \u00e5 f\u00f8lge med, fra m\u00e5ned til m\u00e5ned, uke til uke. Plater fikk de nesten ikke tak i, og Norge var helt i bakleksa n\u00e5r det gjaldt pop p\u00e5 radio. I Sverige hadde musikkanalen P3 startet i 1964, blant annet med den ukentlige hitlista Svensktoppen. I England hadde de en rekke piratradiostasjo\u00acner, som til slutt fremtvang opprettelsen av en egen popkanal p\u00e5 BBC, Radio 1, i 1967.", "Popinteresserte i Norge ble avspist med det magre utvalget p\u00e5 den ene norske radiokanalen. Det besto av \u00abTi i skuddet\u00bb, et avstemningsprogram som gikk en gang i uka fra 1965. Ellers ingenting, bortsett fra en og annen sjelden popl\u00e5t i \u00abNitimen\u00bb eller \u00abTrafikk og musikk\u00bb. I \u00ab\u00d8nskekonserten\u00bb p\u00e5 s\u00f8ndager var det tyske marsjer og finsk polka, men p\u00e5 slutten av programmet hendte det at tante Klara gratulerte nev\u00f8en sin med dagen med noen rytmiske toner. I s\u00e5 fall ble de sugd omtrent intraven\u00f8st inn i rockesultne kropper.", "I mangel p\u00e5 musikk p\u00e5 den ene norske radiokanalen gjaldt det \u00e5 skru p\u00e5 mellomb\u00f8lgefrekvensen p\u00e5 radioen for \u00e5 finne impulser. Noen heldige fikk inn svensk radio. For ungdom i hele Europa var den kommersielle stasjonen Radio Luxembourg p\u00e5 frekvens 208 redningen, selv n\u00e5r de h\u00f8rte mer spraking enn musikk.", "Samtidig f\u00f8lte Mads Inc i Namsos at det var p\u00e5 tide \u00e5 komme ut og frem. De skj\u00f8nte at de m\u00e5tte \u00f8ve mye for \u00e5 ha noe \u00e5 tilby publikum, og at de m\u00e5tte ha bra utstyr. De \u00f8vde hjemme hos vokalist P\u00e5l Aune. De terpet og terpet nede i kjellerstua deres, kveld etter kveld. Helt til moren hans sa at hun kom til \u00e5 f\u00e5 nervesammenbrudd om br\u00e5ket fortsatte. De var innom kjellerstua til bassist Stig Br\u00f8ndmo, f\u00f8r de fikk l\u00e5ne \u00f8vingsrom p\u00e5 Namsos gymnas. Foreldrene hadde v\u00e6rt skeptiske, men da de skj\u00f8nte at bandsatsingen var alvor, st\u00f8ttet de s\u00f8nnene sine.", "Stig Br\u00f8ndmo hadde hovedansvaret for \u00e5 bygge utstyr, med god hjelp fra bestefaren. Mads Inc hadde sikret seg et kassert speakeranlegg fra hoppbakken i Gran\u00e5sen, med fire blytunge h\u00f8yttalerkasser. Det ble brukt som sanganlegg. Forsterkeren til sanganlegget hadde jordingsfeil, i likhet med ekkomaskinen de senere investerte i.", "Noen av foreldrene kausjonerte for et l\u00e5n p\u00e5 5000 kroner. \u00c5ges mor ville gjerne v\u00e6re med, men ble ikke ansett som tilstrekkelig kredittver\u00acdig i banken. Hun m\u00e5tte ha med ei venninne som medkausjonist.", "Om de hadde lite utstyr, la Mads Inc desto mer i image. Ikke minst den sv\u00e6rt motebevisste \u00c5ge. Han fikk mor Inger til \u00e5 sy inn knallfargede splitter i dongeribuksene, gikk i like fargesterke dressjakker, skjorter med store krager og hadde en h\u00e5rsveis inspirert av de kuleste i swinging London. Inger skj\u00f8nte ikke s\u00e5 mye av det, men gjorde det \u00c5ge ba om. H\u00e5ret var langt. Det gikk nesten over \u00f8rene.", "Det var forandring i lufta. Per Borten hadde overtatt som statsminister rett f\u00f8r nytt\u00e5r, Gerhardsen-epoken var over. Sommeren 1966 startet den f\u00f8rste pr\u00f8veboringen etter olje i Nordsj\u00f8en. USA var tungt inne i Vietnam, og Martin Luther King jr. markerte seg som forgrunnsfigur i den stadig voksende borgerrettighetsbevegelsen.", "Det var godv\u00e6r med \u00abSunny Afternoon\u00bb og \u00abSummer in The City\u00bb, det var album som Revolver, Pet Sounds og Blonde On Blonde. Sommeren 1966 var b\u00e5de den flotteste noensinne for popmusikk og den varmeste p\u00e5 \u00e5r og dag. I Jamaica var det s\u00e5 varmt at musikerne ga opp den glade ska-musikken og oppfant den dovne reggaen.", "I Namsos var det ogs\u00e5 varmt og godt. Under en hjemme-alene-helg hos Terje Adde bar Mads Inc ut alle m\u00f8blene, bortsett fra TV-en. De skulle se VM-finalen i fotball fra Wembley i London. Inn bar de kasser med \u00f8l og masse bandutstyr, og \u00f8vde inn nye l\u00e5ter med The Rolling Stones og Spencer Davis Group. Vokalisten i Spencer Davis Group var fantastisk. Han het Steve Winwood og var bare \u00e5ret eldre enn dem, men allerede verdensstjerne. Alt var mulig. Kanskje ogs\u00e5 for dem? Livet til Steve Winwood virket atskillig mer fristende enn det som ventet de fleste i Namsos: arbeid p\u00e5 saga eller kaia fra skoleslutt til pensjonisttilv\u00e6relse.", "Og s\u00e5 The Rolling Stones, da. Herregud! S\u00e5 skumle, s\u00e5 fulle av faen. The Beatles var \u00e5pne og hyggelige, Stones stygge og truende. Det fantes ikke \u00e9n voksen person som skj\u00f8nte appellen i vokalist Mick Jagger. Han var den nye tiden, alt det gamle virket treigt og meningsl\u00f8st. The Rolling Stones var mye mer enn musikken, det var holdning, utseende, image.", "\u00abDet er noe eget med Stones,\u00bb sa \u00c5ge.", "\u00abHvordan det?\u00bb undret Stig Br\u00f8ndmo.", "\u00abDet handler liksom ikke om musikk p\u00e5 samme m\u00e5te som Beatles. Det handler egentlig om noe annet. Jeg vet ikke hvordan jeg skal forklare det,\u00bb sa \u00c5ge. Men han visste det godt. Stones handler jo egentlig om knulling, tenkte han.", "Den nye tidsregningen hadde startet da sekstitallets store norske rockeband The Pussycats inntok Namsos. Sverre Kjelsberg & Co hadde full kontroll. De s\u00e5 utrolig t\u00f8ffe ut, spilte p\u00e5 Gretsch- og Fender-gitarer, Vox-forsterkere og Hammond-orgel. Lyden var kanon, lysshowet overveldende. De var svinbra, publikum gikk bananas. The Pussycats var det nordnorske Stones, og da de stakk av med alle jentene etter konserten, visste ikke \u00c5ge om han skulle v\u00e6re sur eller imponert. Uansett, The Pussycats hadde vist at det gikk an. Samme hvor du kom fra, samme hvem du var \u2013 rocken kunne ta deg dit du ville.", "\u00abIf You Need Me\u00bb hentet fra versjonen til Stones og \u00abI\u2019m A Man\u00bb med Spencer Davis Group gikk rett inn p\u00e5 repertoaret, sammen med Chuck Berrys \u00abMemphis Tennessee\u00bb, \u00abDon\u2019t Let Me Be Misunderstood\u00bb som de hadde h\u00f8rt med The Animals, \u00abRoad Runner\u00bb som The Pretty Things spilte s\u00e5 t\u00f8ft, og \u00abIt Takes Two\u00bb med Marvin Gaye og Kim Weston. Mads Inc f\u00f8lte at de fikset sakene, at de var en del av noe som var mye st\u00f8rre enn dem selv. De var rede til \u00e5 erobre noen flere enn den n\u00e6rmeste bekjentskapskretsen, og de begynte \u00e5 f\u00e5 en viss aksjonsradius.", "De skulle spille etter Namsos Symfoniorkester p\u00e5 N\u00e6r\u00f8ystein. Bandet hadde f\u00e5tt jobben gjennom faren til trommeslager Terje Adde, som spilte i orkestret og var med i styret. Men de andre orkestermusikerne var skeptiske. De mente det var like naturlig for symfoniorkesteret \u00e5 dra p\u00e5 turn\u00e9 med Mads Inc som at avholdsforeningen reiste p\u00e5 tur med en kasse brennevin. S\u00e5 ble det heller ikke noe av at de delte scene. Da symfonikerne hadde spilt og Mads Inc hadde satt i gang, gikk str\u00f8mmen etter noen sekunder. Vaktmesteren hadde skrudd ut sikringen. \u00abSlik musikk vil vi ikke ha her hos oss,\u00bb forkynte han, og dermed var b\u00e5de diskusjonen og spillejobben over.", "Fast konserthyre var ti kroner per mann. P\u00e5 en konsert i Grong var honoraret en bl\u00f8tkake.", "Mads Inc herjet under det s\u00e5kalte martnasmesterskapet, utend\u00f8rs p\u00e5 Festplassen i Namsos rundt sankthans 1967. Clausens gitarsolo med tennene var allerede legendarisk. Hvordan skulle de toppe det? \u00c5ge visste r\u00e5d. P\u00e5 tampen av konserten tok vokalist og rytmegitarist Aleksandersen grep. Mens Clausen h\u00f8vlet over strengene og leverte nok en Hendrix-inspirert solo, hektet \u00c5ge av seg sin egen gitar og slo den mot scenegulvet, en gang, to ganger, mange ganger \u2013 helt til den var knust til pinneved. Strengene hang dystert ned fra gitarhalsen som \u00c5ge hevet over hodet da bandet rundet av l\u00e5ten. Publikum jublet, men skj\u00f8nte ikke helt hva som foregikk. Noe tilsvarende hadde de aldri opplevd. De hadde jo ikke som \u00c5ge h\u00f8rt om Pete Townshend i The Who, mannen som avsluttet alle konserter med dette destruktive shownummeret. Mads Inc innkasserte en ny seier.", "Mads Inc \u00f8vde hver dag etter skoletid. \u00c5ge var primus motor. Han var ikke den beste til \u00e5 spille. Ikke hadde han s\u00e6rlig bra stemme heller. Men han hadde utstr\u00e5ling og var midtpunktet p\u00e5 scenen. Han var m\u00e5lbevisst og stilte krav til de andre i bandet. Hver gang de hadde f\u00e5tt til noe bra, pushet han dem enda et hakk videre.", "Livet hadde v\u00e6rt komplisert etter at moren, \u00c5ge og Roger hadde flyttet fra Gullvikmoen. Natta \u00c5ge slo faren sin, hadde snudd tilv\u00e6relsen p\u00e5 hodet. \u00c5ge stilte et ultimatum den natta. Enten flyttet foreldrene fra hverandre, eller s\u00e5 flyttet han selv ut.", "Mor Inger gjorde det hun lenge hadde tenkt, men utsatt. Hun og barna flyttet ut av huset. Johannes ble boende igjen alene f\u00f8r han solgte huset han hadde bygd, bit for bit. Han drakk opp pengene og reiste igjen til Stavanger.", "Denne gangen kjente \u00c5ge ingen skam ved \u00e5 ha skilte foreldre. Derimot f\u00f8lte han en enorm lettelse. Han kunne puste, kunne leve, bo og f\u00f8le seg trygg b\u00e5de for sin egen del og for resten av familien. Men problemene var ikke over.", "\u00c5ge var 16 \u00e5r da familien p\u00e5 tre flyttet inn i en av fire leiligheter i en tjenestemannsbolig i Sven Oftedals vei inne i Namsos. For f\u00f8rste gang bodde han i selve byen, og han f\u00f8lte at han ikke var som alle andre.", "I f\u00f8rste gym fikk han sin f\u00f8rste virkelige kj\u00e6reste. Han skj\u00f8nte lite da hun gjorde det slutt, fra den ene kvelden de hadde hatt det s\u00e5 bra hjemme hos henne, til hun var avvisende p\u00e5 skolen dagen etter. Hun sa ikke at det var faren som hadde nektet henne \u00e5 v\u00e6re sammen med en tater.", "Namsos var fortsatt en by med sterke klasseskiller, med lite sosial omgang mellom den store arbeiderklassen og middelklassen som ble st\u00f8rre i oppgangstidene i 1950- og 1960-\u00e5rene. Middelklassen hadde et m\u00f8tested i klubblokalet Athen\u00e6um.", "P\u00e5 toppen var det en oversiktlig overklasse, med direkt\u00f8rene p\u00e5 sagbruk og fabrikker. Folk kjente sin plass i systemet. Noen var til og med rangert s\u00e5 lavt at de ikke engang fikk plass i systemet. Som barn av skilte foreldre og av taterslekt utgjorde \u00c5ge n\u00e6rmest en egen pariakaste for seg selv.", "Men det var flere utst\u00f8tte. Trond R\u00f8nning var medlem i Nasjonal Samling f\u00f8r og under andre verdenskrig. Etter krigen satt han tre \u00e5r i fengsel. Noen \u00e5r etter det ble s\u00f8nnen Svein f\u00f8dt. Da var mye normalisert. Mange hadde samarbeidet med okkupasjonsmakten og tjent gode penger p\u00e5 krigen, og satt fortsatt i solide posisjoner i byen uten at noen gjorde noe nummer av deres fortid. Men Svein R\u00f8nning fikk lide. Han ble mobbet p\u00e5 skolen hver eneste dag i syv \u00e5r. Han ble spyttet p\u00e5 og ledd av. Kl\u00e6rne hans ble revet av ham, ranselen gjemt unna og tisset p\u00e5. Han ble banket opp, ofte av 15\u201320 medelever p\u00e5 en gang.", "Utenom skoletiden fikk han stort sett v\u00e6re i fred. Helt i fred, egentlig, for foreldrene nektet barna sine \u00e5 omg\u00e5s naziungen.", "Etter at \u00c5ge hadde begynt p\u00e5 realskolen, trinnet etter de syv f\u00f8rste skole\u00e5rene, hadde han utviklet en sterkere tateridentitet. Av hele Aleksandersen-slekten i hans generasjon var det han som f\u00f8lte seg mest som tater, selv om han i motsetning til mange av sine s\u00f8skenbarn bare var \u00abhalvt\u00bb tater. Han hadde h\u00f8rt moren snakke om at Hitlers plan var at han skulle ta sig\u00f8ynerne og taterne etter \u00e5 ha gjort seg ferdig med j\u00f8dene. Ja, det var noen som sa at han hadde planer om \u00e5 drepe alle j\u00f8der og romanifolk bortsett fra en j\u00f8defamilie og en romanifamilie som skulle settes i bur i Berlin Zoo. Han f\u00f8lte seg i slekt med j\u00f8dene.", "At tatergutten skulle g\u00e5 i allianse med naziungen, l\u00e5 ikke i kortene. Men hvem i Namsos kunne skj\u00f8nne hverandre bedre enn de to? De begynte \u00e5 vanke sammen. Det var forskjeller p\u00e5 dem. \u00c5ge hadde det verst hjemme, Sveins hjem var harmonisk. Det var utenfor huset han var utrygg. Han inviterte ofte \u00c5ge hjem til middag.", "\u00abSkal vi ta til oss en tatergutt? Hva i all verden er poenget med det?\u00bb spurte moren f\u00f8rste gang s\u00f8nnen hadde invitert Aleksandersen-gutten hjem.", "\u00abSludder! Her er alle velkomne. Vi d\u00f8mmer ikke folk f\u00f8r vi har m\u00f8tt dem,\u00bb sa det gamle NS-medlemmet, og \u00c5ge ble snart husvarm hos familien R\u00f8nning.", "Trond R\u00f8nning jobbet som l\u00e6rer p\u00e5 realskolen. Det hadde ikke v\u00e6rt enkelt for \u00c5ge p\u00e5 skolen. Han hadde v\u00e6rt flink i mange fag p\u00e5 folkeskolen, men p\u00e5 slutten hadde det ikke v\u00e6rt like lett \u00e5 f\u00f8lge med i alle fag. Det forsatte p\u00e5 realskolen, han hadde ikke krefter til \u00e5 legge arbeid i fagene. Ikke hadde han selvtillit heller.", "\u00c5ge hadde forfatter og lektor Even Lorch-Falch i engelsk. Da \u00c5ge skulle i ilden i engelsk gjenfortelling, fikk han t\u00e5rer i \u00f8ynene og mistet helt motet. Lorch-Falch hadde h\u00f8rt om gutten, visste en del om ham, ogs\u00e5 hva han sikkert slet med. Ingen hadde hatt tro p\u00e5 ham. \u00abDet er ikke noe i veien med hauet eller engasjementet ditt. Du er den beste skihopperen i Namsos. Det f\u00e5r du til! Jeg er sikker p\u00e5 at du kan bli like flink i engelsk,\u00bb sa Lorch-Falch.", "Og i l\u00f8pet av h\u00f8sten ble \u00c5ge ganske riktig merkbart bedre i engelsk. I flere andre fag ogs\u00e5. Lorch-Falch nevnte det p\u00e5 l\u00e6rerv\u00e6relset. \u00abVi skj\u00f8nner ikke at du orker \u00e5 bruke tid p\u00e5 tatergutten. Hva er vitsen i \u00e5 l\u00e6re ham engelsk? Snart tar han landeveien fatt,\u00bb sa de andre l\u00e6rerne. \u00abDet er da god to i Aleksandersen-gutten,\u00bb sa Lorch-Falch. \u00abJa, det er jeg helt enig i,\u00bb kommenterte det gamle NS-medlemmet R\u00f8nning. De andre kollegene p\u00e5 l\u00e6rerv\u00e6relset himlet med \u00f8ynene.", "Lorch-Falch hadde m\u00f8tt faren til \u00c5ge to ganger. Fullere menneske hadde han aldri sett. Begge ganger var han s\u00e5 ust\u00f8 at Lorch-Falch m\u00e5tte f\u00f8lge ham og sykkelen helt hjem til Gullvikmoen. Han tenkte p\u00e5 hva som m\u00f8tte familien da Johannes kom inn i huset. Hva kunne han stille opp mot det? Men s\u00f8nnen kunne st\u00f8ttes og oppmuntres. Det var noe i den gutten.", "En annen gruppe outsidere i Namsos var de som gikk p\u00e5 sameskolen p\u00e5 Tavika, ikke langt fra skianlegget Gran\u00e5sen der \u00c5ge hadde tilbrakt store deler av barndommen. Barna p\u00e5 sameskolen holdt seg mest inne p\u00e5 omr\u00e5det. Det var tryggest. En gang i uka ble elever sendt ned til byen for \u00e5 handle inn mat. Det var risikabelt, samene var fritt vilt n\u00e5r de var utenfor sitt eget omr\u00e5de.", "To elever p\u00e5 sameskolen kj\u00f8rte ut fra byen p\u00e5 sparkene sine med sekker med innkj\u00f8pt proviant da de s\u00e5 to faste \u00abfiender\u00bb i veikanten lenger fremme. De to b\u00f8llene gikk l\u00f8s p\u00e5 samene og hadde begynt \u00e5 kaste matvarer rundt seg da det br\u00e5tt kom to andre skikkelser ut av skogen. Det var Johannes Aleksandersen og en kamerat. De hadde v\u00e6rt oppe i den lille hoppbakken Granlia \u2013 like ovenfor Gullvikmoen og h\u00f8rt stemmer. De to taterne overmannet overfallsmennene og skremte dem s\u00e5pass at de aldri mer torde \u00e5 gj\u00f8re samene noe. Utst\u00f8tte grupper kunne v\u00e6re sterke n\u00e5r de holdt sammen.", "Johannes gjorde flere slike inngrep som ga ham en slags heltestatus blant andre utskudd. Men de to landeveisb\u00f8llene fortalte en annen historie, og de hadde ogs\u00e5 langt flere tilh\u00f8rere. Historiene om sl\u00e5sskjempen Johannes gikk langt utover Namsos\u2019 grenser, og det var ikke alltid at hans voldsut\u00f8velse ble fremstilt s\u00e5 edelt som i denne episoden. N\u00e5 var s\u00f8nnen til Johannes l\u00f8s i Namsos\u2019 gater. \u00c5ge gjorde ikke s\u00e5 mye for \u00e5 markere at han var annerledes enn faren.", "De to \u00e5rene p\u00e5 realskolen ble harde. Her skilte han seg tydeligere ut, og praten gikk. \u00c5ge visste \u00e5 ta igjen. De som kalte \u00c5ge \u00abdin forbanna tater\u00bb, kunne risikere \u00e5 f\u00e5 et svingslag i retur. De gjorde det ikke igjen. Identitetssp\u00f8rsm\u00e5let plaget ham: Skulle han v\u00e6re stolt over \u00e5 v\u00e6re tater eller skjemmes av det? Mamma sa alltid at han skulle v\u00e6re stolt av sin bestefar, at Sander var en enest\u00e5ende mann. Men hun ble rasende n\u00e5r noen kalte dem tatere. \u00c5ge hadde slitt med logikken. Hvis det var s\u00e5 flott \u00e5 v\u00e6re tater, hvorfor skulle det v\u00e6re galt \u00e5 bli kalt det?", "\u00c5ge hadde gjort det greit p\u00e5 realskolen, ikke minst i timene til Even Lorch-Falch. Den engasjerte lektoren og forfatteren fikk enda st\u00f8rre betydning da \u00c5ge begynte p\u00e5 gymnaset og fortsatt hadde ham som l\u00e6rer. Lorch-Falch skapte ogs\u00e5 intellektuelt trykk i byen utenfor skoletimene. Han arrangerte elevkvelder med jazz og lyrikk og internasjonale aftener med politiske temaer fra den store verden.", "Lorch-Falch hadde bodd i USA p\u00e5 femtitallet. Han studerte i Duluth i Minnesota og var aktiv i b\u00e5de studentavisa og universitetets radiostasjon. Der hadde han blitt kjent med en mann ved navn Abe Zimmerman. Flere ganger hadde han m\u00f8tt Abes s\u00f8nn Robert. Abe ville at s\u00f8nnen skulle bli skolert i folkemusikk, og Lorch-Falch ga ham et b\u00e5ndopptak med musikk av Geirr Tveitt og Johan Halvorsen. Lorch-Falch var en kristen anarkist, inspirert av tankene til Samfunnspartiets kontroversielle stifter og stortingsrepresentant Bertram Dybwad Brochmann. Han ble godt mottatt, inntil han i studentavisa ga uttrykk for at bostedsl\u00f8se skulle \u00f8nskes velkommen i kirka. Det ble for sterkt for lokalsamfunnet. Han fikk sparken fra avisa og dro fra Duluth, men rakk \u00e5 gi far og s\u00f8nn Zimmerman en bok av Dybwad Brochmann.", "\u00c5ge m\u00e5pte da Lorch-Falch fortalte sine historier om familien Zimmerman. At han skulle m\u00f8te en voksen som hadde s\u00e5 mye som h\u00f8rt om Robert Zimmerman \u2013 bedre kjent som Bob Dylan \u2013 og lyttet til hans sanger, var usannsynlig nok. \u00c5 kjenne en person som hadde snakket med Bob Dylan, m\u00f8tt ham personlig, var ufattelig. Even Lorch-Falch skj\u00f8nte at hans elever ikke helt trodde p\u00e5 det han fortalte om sine bekjentskaper i Minnesota.", "Om Lorch-Falch fortalte aldri s\u00e5 ville historier, ble \u00c5ge inspirert av ham og begynte \u00e5 skrive dikt selv. Og han begynte \u00e5 lese, han slukte romaner. I \u00e5rene etter at faren forsvant, var \u00c5ge den flittigste l\u00e5ntageren p\u00e5 Namsos folkebibliotek. Han leste Lev Tolstoj, Fjodor Dostojevskij og Maksim Gorkij. Den beint\u00f8ffe skildringen av tsarti\u00acdens klassesamfunn i boka Barndom satte seg i kroppen. Han skj\u00f8nte at det fantes r\u00f8ffere oppvekstvilk\u00e5r enn han selv hadde opplevd. Aller sterkest traff Franz Kafka. I Kafkas verden var det mest uhyggelige at motkreftene var s\u00e5 vanskelige \u00e5 definere. Den kalde fremmedgjort\u00acheten, den klamme f\u00f8lelsen av \u00e5 g\u00e5 feil samme hvilken retning man valgte, var noe \u00c5ge kunne identifisere seg med.", "For \u00c5ge slet. Enkelte dager kunne praten mellom ham og Svein R\u00f8nning g\u00e5 helt i st\u00e5. N\u00e5r \u00c5ge var i sitt m\u00f8rkeste hum\u00f8r, var hele tilv\u00e6relsen meningsl\u00f8s. Han s\u00e5 m\u00f8rkt p\u00e5 alt, alle utganger var stengt. Han hadde ingen fremtid. Inger s\u00e5 ogs\u00e5 tungsinnet hans, og fikk ham med seg til psykolog i Steinkjer. \u00c5ge fortalte psykologen at han var sliten og manglet livslyst, men fikk ikke s\u00e5 mye ut av bes\u00f8ket.", "Han fant andre m\u00e5ter \u00e5 f\u00e5 ut innestengt aggresjon p\u00e5. Han ble en festl\u00f8ve. \u00c5ge hadde blitt hjemmevant p\u00e5 samfunnshusene i Namdalen etter at han hadde debutert med brask og bram som nykonfirmert. Han klarte fortsatt ikke \u00e5 styre alkoholinntaket. Han hadde utviklet en festblanding av Golden Cock gin og Bitter Lemon, som skulle bli hans spesialmiks gjennom hele ungdommen, til han var totalt gin-resistent som 20-\u00e5ring. Under en fest p\u00e5 Skage samfunnshus i 1967 hadde han nok en gang f\u00e5tt i seg for mye. Han fikk likevel god kontakt med den s\u00f8teste jenta i lokalet. Da han spurte om \u00e5 f\u00e5 bli med henne hjem, sa hun merkelig nok ja. Det var en lang tur \u00e5 g\u00e5 opp til Harran, lenger opp i dalen. Men s\u00e5 fikk de tid til \u00e5 bli kjent, han og to \u00e5r yngre Torill. Da de kom frem, var ikke moren Anny like med p\u00e5 notene \u2013 og sendte den fulle ungdommen p\u00e5 d\u00f8r.", "Fem mil er en voksen distanse for en full unggutt, selv om det var mest nedoverbakke til Namsos. Moren til Torill fikk kvaler, og etter en times tid tok hun med seg datteren i bilen. De tok igjen en slukk-\u00f8ret, men m\u00e5lbevisst travende \u00c5ge, plukket ham opp og kj\u00f8rte ham hjem til Namsos.", "\u00c5ge slet med \u00e5 f\u00e5 orden p\u00e5 resten av livet. Selv om han leste mye, fikk han stadig st\u00f8rre problemer med \u00e5 motivere seg for skoleb\u00f8kene. Han sluttet i f\u00f8rste gym noen m\u00e5neder f\u00f8r sommerferien. Han var mentalt utladet. De tre siste \u00e5rene mens faren bodde hjemme, hadde \u00c5ge brukt alle krefter p\u00e5 \u00e5 h\u00e5ndtere situasjonen. Han hadde g\u00e5tt i konstant frykt, og lagt ansvaret for at alle skulle overleve i Aleksandersen-huset, p\u00e5 seg selv. N\u00e5 som det meste rundt ham var bra, kom reaksjonen. \u00c5ge var s\u00e5 inderlig tr\u00f8tt. Han sov aldri skikkelig om natta. N\u00e5r han v\u00e5knet om morgenen, var han tr\u00f8ttere enn da han hadde lagt seg. Alt var et slit. \u00c5 g\u00e5 p\u00e5 skolen var til slutt ikke lenger aktuelt.", "Inger tok s\u00f8nnens beslutning med fatning, men hun var livredd for at han bare skulle drive dank. Hun visste hvem han slektet p\u00e5. Inger maste om at han skulle klippe h\u00e5ret, og en dag moren kom hjem, hadde han klippet seg helt kort. Sveisen hadde gitt ham et snilt, men resignert uttrykk. Hun fikk d\u00e5rlig samvittighet. \u00abDet er kanskje ikke s\u00e5 viktig det med h\u00e5ret,\u00bb sa Inger og kysset s\u00f8nnen p\u00e5 pannen.", "Hun mente \u00c5ge burde se seg om etter en skikkelig jobb i en statsbedrift om han ikke orket en akademisk karriere. Telegrafskolen i Oslo kunne v\u00e6re et alternativ. Han m\u00e5tte f\u00e5 seg en jobb.", "Hvem tenkte at rock kunne v\u00e6re noe \u00e5 satse p\u00e5? Ingen. Rock var en hobby for gutter i ten\u00e5rene og ikke noe foreldre satte s\u00e6rlig pris p\u00e5. Et par \u00e5r til p\u00e5 baken, s\u00e5 var nok den interessen over.", "\u00c5ge var ikke misforn\u00f8yd med mor Ingers initiativ. Han s\u00e5 ikke m\u00f8rkt p\u00e5 en tid i telegrafen, og han s\u00e5 slett ikke m\u00f8rkt p\u00e5 \u00e5 reise til Oslo. Ogs\u00e5 de andre i bandet snakket om \u00e5 flytte p\u00e5 seg. I Oslo ville han sikkert finne mange likesinnede. Kanskje \u00c5ge fant seg et nytt band?"]}, {"field": "category0", "value": "kultur"}, {"field": "category1", "value": "kultur|musikk"}, {"field": "contenthash", "value": "cbba5d3f91fe03c3b5ca6fe4f49a35015b58fb69ead44f557de3a7b558146606"}, {"field": "createtime", "value": "2017-05-02T08:58:43.000Z"}, {"field": "description", "value": "Adresseavisen har f\u00e5tt eksklusiv tilgang til et av kapitlene i Ole Jacob Hoels biografi om \u00c5ge Aleksandersen."}, {"field": "dominantimage", "value": "http://www.adressa.no/incoming/article2120153.ece5/ALTERNATES/w980-default/%C3%85ge%20Aleksandersen"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/c99cdf79440fd566166a5800712c9aa20ba89c82.jpg?597cf60e"}, {"field": "dominantthumbnaildimensions", "value": "300x169"}, {"field": "heading", "value": "Les utdrag fra \u00c5ge-biografien -adressa.no"}, {"field": "id", "value": "c99cdf79440fd566166a5800712c9aa20ba89c82"}, {"field": "keyword", "value": ["utawards", "pstereo", "samfundet", "antikvariatet", "olavshallen", "\u00e5ge aleksandersen", "terje tysland", "DDE", "highasakite", "hans rotmo"]}, {"field": "keywords", "value": "utawards,pstereo,samfundet,antikvariatet,olavshallen,\u00e5ge aleksandersen,terje tysland,DDE,highasakite,hans rotmo"}, {"field": "kw-category", "value": ["musikk", "kultur"]}, {"field": "kw-classification", "value": "arts-and-entertainment"}, {"field": "kw-company", "value": ["mads inc", "mads incorporated", "vox"]}, {"field": "kw-concept", "value": ["\u00e5ge", "hang down", "\u00e5ge visste", "down your", "down your head", "hang down your", "your head"]}, {"field": "kw-entity", "value": ["\u00e5ge", "the animals", "don", "finnskogen", "barndom", "chuck berry og the rolling stones", "dizzie tunes", "bob dylan og donovan", "the beatles", "fjodor dostojevskij", "cliff richard og the beatles", "berlin zoo", "anny", "blonde on blonde", "feel fine", "dublins", "namsos symfoniorkester", "yellow bird", "gullvikmoen", "athen\u00e6um", "beatles og stones", "the hitmakers", "the who", "r\u00f8nning", "golden cock", "the rolling stones", "the pussycats", "fjodor dostojevskij og maksim gorkij", "aleksandersen", "torill", "namdalen", "house of the rising sun", "doug", "gran\u00e5sen", "fender", "inger", "bitter lemon", "shadows", "sweet little sixteen", "festplassen"]}, {"field": "kw-location", "value": ["stockholm", "lev tolstoj", "london", "guyana", "duluth", "t\u00f8nsberg", "overhalla", "wembley", "oslo", "jamaica", "street", "new jersey", "stavanger", "zimmerman", "steinkjer", "hammerfest", "europa", "england", "harran", "vietnam", "hammond", "norge", "troms\u00f8", "st. louis", "irland", "minnesota", "sverige", "tass", "freehold", "grong"]}, {"field": "kw-pageclass", "value": "article"}, {"field": "kw-person", "value": ["franz kafka", "chuck berry", "terje adde", "sven oftedals", "sverre kjelsberg", "tore hansen", "johannes aleksandersen", "sunny afternoon", "phil lynott", "martin luther king", "cliff richard", "bruce springsteen", "kalle clausen", "pete townshend", "svein r\u00f8nning", "stig br\u00f8ndmo", "robert zimmerman", "stein ingebrigtsen", "spencer davis group", "tom dooley", "p\u00e5l aune", "marvin gaye", "even lorch-falch", "ole jacob hoels", "johan halvorsen", "harry aleksandersen", "toralf engan", "alan price", "trond r\u00f8nning", "steve winwood", "elvis presley", "abe zimmerman", "jahn teigen", "bob dylan", "bertram dybwad brochmann", "john erik furre", "dybwad brochmann", "kim weston", "jimi hendrix", "bill haley"]}, {"field": "kw-taxonomy", "value": ["kultur/musikk", "kultur"]}, {"field": "og-image", "value": "http://www.adressa.no/incoming/article2120153.ece5/ALTERNATES/w980-default/%C3%85ge%20Aleksandersen"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Les utdrag fra \u00c5ge-biografien"}, {"field": "og-type", "value": "article"}, {"field": "og-url", "value": "http://www.adressa.no/kultur/musikk/article1715653.ece"}, {"field": "pageclass", "value": ["article"]}, {"field": "publishtime", "value": "2011-10-24T08:11:54.000Z"}, {"field": "recs-articleid", "value": "3297157"}, {"field": "recs-category-type", "value": "taxonomy"}, {"field": "recs-category0", "value": "taxonomy|kultur"}, {"field": "recs-category1", "value": "taxonomy|kultur|musikk"}, {"field": "recs-publishtime", "value": "2011-10-24T08:11:54.000Z"}, {"field": "recs-rawtitle", "value": "Les utdrag fra \u00c5ge-biografien -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["kultur/musikk", "kultur"]}, {"field": "teaser", "value": "Adresseavisen har f\u00e5tt eksklusiv tilgang til et av kapitlene i Ole Jacob Hoels biografi om \u00c5ge Aleksandersen."}, {"field": "thumbnail", "value": "http://content-thumbnail.cxpublic.com/content/thumbnail200x150/c99cdf79440fd566166a5800712c9aa20ba89c82.jpg?597cf60e"}, {"field": "thumbnailfullheightdimensions", "value": "200x4799"}, {"field": "timestamp", "value": "2017-07-29T20:54:38.000Z"}, {"field": "title", "value": "Les utdrag fra \u00c5ge-biografien"}, {"field": "url", "value": "http://www.adressa.no/kultur/musikk/article1715653.ece"}, {"field": "urlhash", "value": "c99cdf79440fd566166a5800712c9aa20ba89c82"}], "score": 0.33899826, "siteId": "9222270286501375973", "id": "c99cdf79440fd566166a5800712c9aa20ba89c82"}

