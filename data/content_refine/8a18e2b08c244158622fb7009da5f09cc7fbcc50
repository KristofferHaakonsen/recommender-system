{"fields": [{"field": "modifiedtime", "type": "time", "value": "2015-10-10T18:48:59.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Elena Ferrante", "Kristin S\u00f8rsdal"]}, {"field": "author", "value": "kjersti mj\u00f8r"}, {"field": "body", "value": ["Kristin S\u00f8rsdal (49) kryssar Piazza Garibaldi. For turistar som kjem til Napoli med tog eller buss, er det travle torget med ventande drosjar og tutande mopedar det f\u00f8rste synet som m\u00f8ter dei.", "Men S\u00f8rsdal g\u00e5r mot straumen. Ho skal vise oss eit heilt anna Napoli.", "\u2013 Elena Ferrante trudde vel aldri at nokon ville dra for \u00e5 finne bydelen, seier S\u00f8rsdal og g\u00e5r mot togstasjonen.", "I fem \u00e5r kjempa ho for \u00e5 f\u00e5 omsetje den mystiske, italienske forfattaren Elena Ferrante til norsk. D\u00e5 klarsignalet plutseleg kom i fjor haust, kasta S\u00f8rsdal alt ho hadde i hendene. Sa opp jobben, flytta fr\u00e5 Bergen og kvitta seg med nesten alt for 2000 italienske boksider si skuld.", "Pseudonymet Ferrante er eit av verdslitteraturens st\u00f8rste namn akkurat no. Italias mest kjende ukjende forfattar har gjort internasjonal furore med \u00abL'amica geniale\u00bb, eller \u00abMi briljante venninne\u00bb p\u00e5 norsk, eit firebandsverk om eit 60 \u00e5r langt venskap mellom to venninner i ein ukjent bydel i Napoli.", "LES OGS\u00c5: Den briljante Ferrante", "For eit halvt \u00e5r sidan visste knapt nokon i Noreg kven Elena Ferrante er. S\u00e5 kom den f\u00f8rste boka ut p\u00e5 norsk i mars, vart raskt ein snakkis og har vore p\u00e5 bestseljarlista sidan. N\u00e5r Ferrante-fansen denne m\u00e5naden gir seg i kast med bok nummer to, \u00abHistoria om det nye namnet\u00bb, jobbar S\u00f8rsdal p\u00e5 spreng med \u00e5 omsetje den tredje.", "Men eigentleg startar historia 30 \u00e5r tidlegare.", "Ein oppr\u00f8rsk og usentimental 19-\u00e5ring tok farvel p\u00e5 rutebilstasjonen i Arendal. Mor fekk kontant beskjed: \u00abKjem eg ikkje heim i l\u00f8pet av ein m\u00e5nad, blir eg der!\u00bb", "I ryggsekken l\u00e5g interrail-billetten. Kristin S\u00f8rsdal var p\u00e5 veg til Napoli, aleine, trassig innstilt p\u00e5 \u00e5 klare seg sj\u00f8lv, skaffe seg ein stad \u00e5 bu og eit levebr\u00f8d. Ho var luta lei heimbyen og skulle iallfall ikkje studere. Ho sa ingenting til mor om at ho ogs\u00e5 hadde eit lite h\u00e5p om \u00e5 m\u00f8te igjen Chiro, den napolitanske feriefl\u00f8rten fr\u00e5 sommaren f\u00f8r.", "\u00abDu m\u00e5 hugse \u00e5 ringe, Kristin\u00bb, bad mor tynt.", "\u00c5 f\u00e5 seg jobb og ein plass \u00e5 bu var langt vanskelegare enn ho hadde trudd. I Napoli m\u00e5 du kjenne folk. S\u00f8rsdal budde p\u00e5 ungdomsherberge, pengane rann ut, ho grein og kjende seg aleine, men var for sta til \u00e5 ta toget heim.", "Etter kvart klarte ho \u00e5 br\u00f8df\u00f8 seg som vaskehjelp p\u00e5 barar og timehotell. Ho fann eit ledig rom i La Sanit\u00e0, ein av dei mest klanskontrollerte bydelane i Napoli, lykkeleg uvitande om at folk drap kvarandre i nabolaget. S\u00f8rsdal skj\u00f8nte likevel raskt at det var viktig at dei som sat p\u00e5 pinnestolar ute i gata, visste kven ho var. D\u00e5 var ho trygg.", "\u00abDet er ein italienar som stadig skriv kj\u00e6rleiksbrev til deg fr\u00e5 milit\u00e6ret\u00bb, sa far d\u00e5 ho ringde heim f\u00f8r jul. Slik fann Kristin og Chiro kvarandre igjen i Napoli. F\u00f8rst to og eit halvt \u00e5r seinare pakka ho sekken og reiste fr\u00e5 b\u00e5de han og byen.", "Ikkje i sin villaste fantasi hadde ho trudd at Napoli skulle kome s\u00e5 sterkt tilbake i livet hennar, mange \u00e5r seinare.", "I 2008 sat Kristin S\u00f8rsdal og to venninner p\u00e5 ei strand p\u00e5 \u00f8ya Ischia utanfor Napoli. Ho var 42 \u00e5r, jobba som l\u00e6rar p\u00e5 Nyg\u00e5rd skule i Bergen, men hadde lenge dr\u00f8ymt om \u00e5 bli forfattar, og aller helst forfattar og omsetjar.", "Det perfekte liv, tenkte ho.", "Men no var det tolv \u00e5r sidan ho gjekk ut av Skrivekunstakademiet i Bergen, og ho hadde enno ikkje debutert.", "Nesten like lenge hadde italienskvitaren pr\u00f8vd \u00e5 etablere seg som omsetjar. Ho var kresen. Forfattarane m\u00e5tte anten vere kvinner eller fr\u00e5 Napoli. Men ho fekk ikkje foten innanfor hos forlaga.", "Trassige S\u00f8rsdal bestemte seg derfor for \u00e5 gjere det end\u00e5 vanskelegare for seg sj\u00f8lv. Forfattarane ho skulle omsetje, m\u00e5tte vere kvinnelege og fr\u00e5 Napoli. Dette fortalde ho dei to italienske venninnene i sola p\u00e5 Ischia, og det var d\u00e5 den eine sa:", "\u2013 Kanskje Elena Ferrante er noko for deg?", "Det var som om Kristin S\u00f8rsdal kjende att stemma i Elena Ferrante sine b\u00f8ker. Det korthogde, uj\u00e5lete spr\u00e5ket ho sj\u00f8lv hadde l\u00e6rt p\u00e5 gata i Napoli. Personane ho m\u00f8tte i teksten, s\u00f8ritalienarar som kjempa for tilv\u00e6ret langt bortanfor dei hollywoodske \u00abo sole mio\u00bb-mytane.", "\u2013 Eg kjende at det ville g\u00e5 fint \u00e5 omsetje Ferrante til nynorsk, det litter\u00e6re spr\u00e5ket eg klarar \u00e5 skrive innanfor, seier S\u00f8rsdal.", "Ho, som kjem fr\u00e5 ein bokm\u00e5lskultur i Arendal, hadde meldt overgang til nynorsk i vaksen alder.", "\u2013 Eg m\u00e5tte skrive p\u00e5 det spr\u00e5ket som ligg n\u00e6rmast det spr\u00e5ket stemma inni meg snakkar. Dei fire orda \u00abeg\u00bb, \u00abheilt\u00bb, \u00abikkje\u00bb og \u00abme\u00bb var nok til at eg m\u00e5tte velje.", "I Ferrante-rus pr\u00f8vde S\u00f8rsdal f\u00f8rste gong i 2009 \u00e5 overtale Samlaget til \u00e5 gi ut ei av b\u00f8kene. Samlaget tende ikkje p\u00e5 Ferrante, men p\u00e5 S\u00f8rsdal. I 2010 debuterte ho med \u00abMakabre bikkjer\u00bb.", "\u00c5ret etter kom Elena Ferrante ut med ny roman. Boka om to venninner i Napoli skulle bli del av eit st\u00f8rre verk, og hadde alt, syntest S\u00f8rsdal: Skildringar av barndom, venskap, hat og kj\u00e6rleik. Eit sv\u00e6rt persongalleri, ein d\u00e6sj kioskpreg og eit historisk bakteppe som strekk seg fr\u00e5 1950 til 2010. Midt i blinken, tenkte S\u00f8rsdal.", "Med krum hals gjekk ho i gang med \u00e5 omsetje romanen ho gav den norske tittelen \u00abMi briljante venninne\u00bb. Samlaget var framleis h\u00f8fleg lunken. Rett nok hadde forlaget \u00abp\u00e5 ein m\u00e5te opsjon p\u00e5 manuset\u00bb, fekk ho til svar, men marknaden for omsett litteratur er knallt\u00f8ff og risikoen stor, etc.", "F\u00f8rst d\u00e5 Ferrante-feberen var eit faktum i USA og Europa, skj\u00f8nte Samlaget at dette kunne bli stort. Ferrante m\u00e5tte ut p\u00e5 norsk faderleg fort! S\u00f8rsdal gav seg over til Ferrante.", "Utanfor togvindauga ruvar Vesuv, ein av verdas farlegaste vulkanar. Napoli er enno ikkje heilt blitt seg sj\u00f8lv igjen etter forrige utbrot i 1980. Stillas og st\u00f8tteverk er blitt st\u00e5ande, i ti\u00e5r etter ti\u00e5r, for \u00e5 halde den vaklande byen oppreist.", "Mykje tyder p\u00e5 at forfattaren som kallar seg Ferrante, vaks opp under den same vulkanen. Ogs\u00e5 Elena og Lila, dei to hovudpersonane i \u00abMi briljante venninne\u00bb, blir f\u00f8dde i ein napolitansk bydel. Dei veks opp til unge kvinner som dr\u00f8ymer om eit betre liv bortanfor fattigdomen og valden.", "Men bydelen held sine i eit klamt grep. Ogs\u00e5 dei som kjem seg derifr\u00e5, er merkte for livet av bydelens m\u00e5te \u00e5 tenkje p\u00e5, snakke p\u00e5, vere p\u00e5. Ferrante skildrar dette indre livet s\u00e5 innsiktsfullt at mange har spekulert i om forfattaren skriv om sin eigen oppvekst.", "S\u00f8rsdal tok opp jakta p\u00e5 bydelen. I to \u00e5r leita ho etter spor i teksten og byen. Ho gjekk gate opp og gate ned, i selskap med Google Earth.", "Ferrante har skjult sine spor godt, men r\u00f8per namnet p\u00e5 ei kyrkje, La Sacra Famiglia. P\u00e5 nettet oppdaga S\u00f8rsdal at ein kyrkjelyd med same namn held til i bydelen Gianturco, tre togstopp i retning Pompeii.", "Pensjonatverten r\u00e5dde henne til \u00e5 ta av seg alle smykke f\u00f8r ho drog.", "Kristin S\u00f8rsdal g\u00e5r inn i m\u00f8rket. Det luktar piss. Boss ligg str\u00f8ydd, og under f\u00f8tene singlar det i knust glas. Tunnelen, som markerer grensa til bydelen Gianturco, har tre opningar, akkurat som den i b\u00f8kene.", "Ein dag i femte klasse skulkar Elena og Lila skulen. Venninnene vil sj\u00e5 havet, og nokon har sagt at havet ligg bak Vesuv. Dei g\u00e5r gjennom tunnelen for f\u00f8rste gong i sitt liv, og d\u00e5 dei kjem ut p\u00e5 andre sida, f\u00e5r dei ei sterk oppleving av \u00e5 vere frie. \u00abEg kjende meg lykkeleg i m\u00f8te med det ukjende\u00bb, skriv Elena.", "I Gianturco fann S\u00f8rsdal ikkje berre tunnelen, men ogs\u00e5 den breie storgata og dei femetasjes murbygningane slik dei er skildra i \u00abMi briljante venninne\u00bb. Ho fann kyrkja, der venninnene vart konfirmerte og gjekk p\u00e5 kino.", "No sit S\u00f8rsdal p\u00e5 trappa utanfor barneskulen der Elena og Lila kunne ha g\u00e5tt. Alt er s\u00e5 stille. Det er sundag og pranzo; familiane er heime og et lunsj. Ho ser seg rundt.", "\u2013 Det kan hende at Elena Ferrante vaks opp her, seier S\u00f8rsdal.", "\u2013 Er det viktig \u00e5 vite kor bydelen ligg?", "\u2013 Ikkje for lesarane, men som omsetjar fekk eg ei aha-oppleving. Gianturco er heilt annleis enn bygardane og smaua inne i byen, der eg f\u00f8rst innbilte meg at Elena og Lila budde. Det er s\u00e5 lett \u00e5 gjere feil.", "\u2013 Kunne du tenkt deg \u00e5 m\u00f8te Elena Ferrante?", "\u2013 Nei. Eg lurar ikkje p\u00e5 kven ho er.", "\u2013 Ingen har vel st\u00f8rre Ferrante-feber enn du?", "\u2013 Eg som les kvar bok om og om igjen, minst fem gonger, har absolutt Ferrante-feber!", "I fjor stod jenta som vaks opp p\u00e5 Trom\u00f8y utanfor Arendal, i ein st\u00f8rre bokhandel p\u00e5 Martyr-piazzaen i Napoli. Butikken hadde hengt opp store plakatar av \u00e5rets store bestseljarar. Elena Ferrante og Karl Ove Knausg\u00e5rd, ogs\u00e5 han fr\u00e5 Trom\u00f8y.", "\u2013 For meg var det litt spr\u00f8tt. Ein viktig forskjell p\u00e5 dei to er at han skriv sj\u00f8lvbiografisk, ikkje ho, seier S\u00f8rsdal.", "\u2013 Er du s\u00e5 sikker p\u00e5 det?", "\u2013 Ja. Ferrante er oppteken av fiksjon og av \u00e5 skrive forteljingar fr\u00e5 Napoli. Det er romankunsten ho er oppteken av, og av litteratur som danning.", "Det ville vere feil \u00e5 hevde at S\u00f8rsdal, som i mange \u00e5r var aleinemor med viltre tvillinggutar, aldri har hatt det travlare. No er s\u00f8nene 22 \u00e5r. Men den norske interessa for Ferrante har g\u00e5tt fr\u00e5 null til hundre s\u00e5 \u00e5 seie over natta. Fans og forlag kan nesten ikkje f\u00e5 neste bok fort nok.", "\u2013 Eigentleg er det heilt spr\u00f8tt. Det har g\u00e5tt fr\u00e5 den eine", "ytterkanten til den andre. Men det er vanskeleg \u00e5 f\u00e5 folk til \u00e5 forst\u00e5 at det tek tid \u00e5 omsetje kvart ord, kvart komma i bokverket. Av respekt for forfattaren og alt arbeidet som ligg bak, er dette litteratur som treng tid; ikkje serielitteratur som ein t\u00f8rstar etter \u00e5 bli ferdig med fortast mogeleg.", "Stabukken fekk ikkje berre den eine, men begge f\u00f8tene godt innanfor. S\u00f8rsdal og Ferrante er ikkje ferdige med kvarandre f\u00f8r i 2017. Bok tre kjem i mars neste \u00e5r, bok fire i oktober, og n\u00e5r S\u00f8rsdal er ferdig med den fjerde og siste i serien, g\u00e5r ho i gang med tre tidlegare Ferranteromanar.", "49-\u00e5ringen bur dels i Italia medan ho omset \u00abMi briljante venninne\u00bb-kvartetten, og har knappe tidsfristar. Av og til har ho vore s\u00e5 sliten at ho berre har hatt lyst til \u00e5 gr\u00e5te.", "\u2013 Eg som strevde slik med \u00e5 bli forfattar, og s\u00e5 sit eg her og mistar meg sj\u00f8lv til Ferrante, har eg tenkt. Men s\u00e5 seier eg \u00abslutt \u00e5 vere s\u00e5 barnsleg, Kristin, det var jo du som jobba slik for \u00e5 f\u00e5 dette til!\u00bb Sj\u00f8lv om det nokre gonger er som eit mareritt, er det samtidig veldig frigjerande. Jobbe, jogge, sove, slik er livet mitt no. N\u00e5r eg f\u00f8ler at eg er altfor \u00abflink pike\u00bb, reiser eg p\u00e5 metalfestival i Tsjekkia, rett og slett for \u00e5 gjere oppr\u00f8r.", "\u2013 Du kasta alt du hadde i hendene for \u00e5 f\u00e5 ein annan forfattar til \u00e5 skine?", "\u2013 Eller for \u00e5 str\u00e5le i glansen til ein annan forfattar, fordi eg ikkje f\u00e5r det til sj\u00f8lv, sp\u00f8r ho retorisk. Og smiler.", "\u2013 Scusi, har du h\u00f8yrt om forfattaren Elena Ferrante ...?", "Dei f\u00e5 vi m\u00f8ter i sundagsstille Gianturco, ristar p\u00e5 hovudet og g\u00e5r vidare. Utanfor ei av blokkene kjem ei nyfrisert, eldre kvinne mot oss.", "\u2013 Scusi, vi leitar etter ein forfattar som ...", "\u2013 Ah! Elena Ferrante, seier Iole Fortina straks og sl\u00e5r hendene saman.", "\u2013 D\u00e5 eg var jentunge, budde venninna mi, Maria Ferrante, i andre etasje, seier signora Fortina og peikar.", "\u2013 Tidleg p\u00e5 1990-talet las eg debutromanen til Elena Ferrante og s\u00e5g filmen som kom seinare. Du kan ikkje f\u00f8restille deg kor overraska eg vart! Eg var overbevist om at forfattaren var mi venninne Maria, og at ho brukte sitt gamle nabolag som ramme! Derfor ringde eg Maria, som no bur i \u00e5sen over Napoli. Maria svarte at \u00abfleire har ringt, men eg har ingenting med dei b\u00f8kene \u00e5 gjere! Eg gifta meg og fekk ein skokk ungar\u00bb.", "81-\u00e5ringen ler og ristar p\u00e5 hovudet.", "\u2013 Nei, det er ei g\u00e5te, heile forfarfattarskapet!", "(Utdrag fr\u00e5 b\u00f8kene \u00abMi briljante venninne\u00bb og \u00abHistoria om det nye namnet\u00bb av Elena Ferrante, Samlaget, 2015)."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "3d2f165ce1b212fc598ce9ee722ce32c27dc9805a92c5eefb0261b317083a5cb"}, {"field": "createtime", "value": "2017-04-30T10:54:44.000Z"}, {"field": "description", "value": "Kristin S\u00f8rsdal sa opp jobben som l\u00e6rar, kvitta seg med nesten alt ho eigde og flytta til Italia. Alt for ein italiensk forfattar alle snakkar om, men ingen anar kven er."}, {"field": "dominantimage", "value": "http://www.adressa.no/pluss/magasin/article11638244.ece/91ort5/ALTERNATES/w980-default/ferrante%20hoved12.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/8a18e2b08c244158622fb7009da5f09cc7fbcc50.jpg?59498d30"}, {"field": "dominantthumbnaildimensions", "value": "300x169"}, {"field": "heading", "value": ["P\u00e5 sporet av Elena Ferrante -adressa.no", "2000 boksider", "Aleine p\u00e5 interrail", "Bar p\u00e5 ein draum", "Meldte overgang til nynorsk", "Oppvekst under vulkanen", "Ferrante-feber", "Danningslitteratur", "Pustar ut p\u00e5 metal-festival", "Kven er Elena Ferrante?"]}, {"field": "id", "value": "8a18e2b08c244158622fb7009da5f09cc7fbcc50"}, {"field": "keyword", "value": ["Elena Ferrante", "Kristin S\u00f8rsdal"]}, {"field": "keywords", "value": "Elena Ferrante,Kristin S\u00f8rsdal"}, {"field": "kw-category", "value": ["pluss", "magasin"]}, {"field": "kw-classification", "value": "arts-and-entertainment"}, {"field": "kw-concept", "value": ["briljante venninne", "bydel", "forfattar", "omsetje", "bok", "venninne"]}, {"field": "kw-entity", "value": ["la sanit\u00e0", "la sacra famiglia", "samlaget", "historia", "gianturco", "martyr", "elena og lila", "elena ferrante og karl ove knausg\u00e5rd", "skrivekunstakademiet", "nyg\u00e5rd", "vesuv", "utdrag", "trom\u00f8y", "google earth", "piazza garibaldi", "ferrante", "makabre", "iole fortina", "pompeii", "kristin og chiro", "ferranteromanar"]}, {"field": "kw-location", "value": ["europa", "noreg", "arendal", "chiro", "italia", "ischia", "tsjekkia", "bergen", "napoli"]}, {"field": "kw-pageclass", "value": "article"}, {"field": "kw-person", "value": ["elena ferrante", "karl ove knausg\u00e5rd", "kristin s\u00f8rsdal", "maria ferrante"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article11638244.ece/91ort5/ALTERNATES/w980-default/ferrante%20hoved12.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "P\u00e5 sporet av Elena Ferrante"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2015/10/10/P%C3%A5-sporet-av-Elena-Ferrante-11639073.ece"}, {"field": "pageclass", "value": ["article"]}, {"field": "publishtime", "value": "2015-10-10T18:46:54.000Z"}, {"field": "recs-articleid", "value": "11639073"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2015-10-10T18:46:54.000Z"}, {"field": "recs-rawtitle", "value": "P\u00e5 sporet av Elena Ferrante -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Kristin S\u00f8rsdal sa opp jobben som l\u00e6rar, kvitta seg med nesten alt ho eigde og flytta til Italia. Alt for ein italiensk forfattar alle snakkar om, men ingen anar kven er."}, {"field": "thumbnail", "value": "http://content-thumbnail.cxpublic.com/content/thumbnail200x150/8a18e2b08c244158622fb7009da5f09cc7fbcc50.jpg?59498d30"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-06-20T21:01:36.000Z"}, {"field": "title", "value": "Sa opp jobben for \u00e5 omsetje Ferrante"}, {"field": "url", "value": "http://www.adressa.no/pluss/magasin/2015/10/10/P%c3%a5-sporet-av-Elena-Ferrante-11639073.ece"}, {"field": "urlhash", "value": "8a18e2b08c244158622fb7009da5f09cc7fbcc50"}], "score": 1.3550884, "siteId": "9222270286501375973", "id": "8a18e2b08c244158622fb7009da5f09cc7fbcc50"}

