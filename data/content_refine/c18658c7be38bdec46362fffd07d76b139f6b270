{"fields": [{"field": "modifiedtime", "type": "time", "value": "2016-05-28T07:30:38.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Harald Nissen", "Milj\u00f8partiet de Gr\u00f8nne", "Svartlamoen", "Trondheim", "Oslo", "Ukeadressa"]}, {"field": "author", "value": ["s\u00e6ba bajoghli", "fotograf: kristin svorte"]}, {"field": "body", "value": ["Svartlamon, Svartlamon", "Her hadd vi det fint", "Svartlamon, vi satt p\u00e5 Svartlamon", "Og vinka te togan som for forbi\u2019", "(Tre sm\u00e5 kinesere, 1996)", "Vi ante tegninga allerede da vi ringte for \u00e5 gj\u00f8re avtalen. Da Svartlamoen kom p\u00e5 banen, skj\u00f8t ordene ut i en voldsom fart fra den andre siden av r\u00f8ret. Milj\u00f8partiet De Gr\u00f8nnes (MDG) Harald Nissen, n\u00e5 osloborger, hadde f\u00e5tt med seg den siste debatten om bydelen han har bodd i og kjempet for i store deler av sitt liv. Han hadde merket seg at det nok en gang ble snakket om for lave husleier, rusproblematikk og lite nybygging i bydelen. Hersing! sa han. Stigmatisering av en gruppe enkelte ser p\u00e5 som \u00abrusk\u00bb, n\u00e6rmest sn\u00f8ftet han.", "Svartlamoen-patrioten hadde mye p\u00e5 hjertet. Og en id\u00e9.", "Harald Nissen var klar for \u00e5 vise litt muskler.", "- Hvis det var en del politikere som synes det var vanskelig \u00e5 sl\u00e5ss mot Svartlamoen-milj\u00f8et p\u00e5 nittitallet, kan jeg love at det i hvert fall blir vanskeligere n\u00e5.", "To dager senere l\u00e5ser en vennligstemt Harald Nissen oss inn d\u00f8r etter d\u00f8r i Oslo r\u00e5dhus. For et par \u00e5r siden var det knapt noen, bortsett fra Nissen selv, som hadde klokkertro p\u00e5 at MDG ville komme i posisjon i Oslo. Her sitter han alts\u00e5, p\u00e5 sitt eget kontor i tredje etasje, 53 \u00e5r og sm\u00e5barnsfar, i lysebl\u00e5 skjorte, og styrer byen i kompaniskap med partikolleger, SV og Ap.", "Den frihetss\u00f8kende raddis-s\u00f8nnen fra et borgerlig hjem i Dalen Hageby p\u00e5 Strindheim, som forelsket seg i Svartlamoen p\u00e5 syttitallet og var med p\u00e5 \u00e5 starte Uffa i 1981, skulle kjempe mange slag for bydelen i \u00e5rene fremover, ogs\u00e5 etter \u00e5 ha funnet veien til makta.", "Svartlamoen er i h\u00f8yeste grad til stede p\u00e5 kontoret hans i Oslo, gjennom magasinforsiden til bladet \u00abSvartlamon\u00bb festet til korktavla og et svart-hvitt-bilde fra omr\u00e5det p\u00e5 veggen. P\u00e5 korktavla er ogs\u00e5 MDG-buttons festet, side om side med en barnetegning, bilder av datteren Tiril p\u00e5 snart fem og et av bilde av Patti Smith.", "- Det er lang vei fra Svartlamoen til dette kontoret?", "- Ja. Det er helt vilt, sier han og dumper ned i kurvstolen, som sammen med en sofa, to stoler og et bord er kj\u00f8rt ned fra Trondheim.", "Stolene sto i sin tid til tjeneste i Svaneapoteket som tidligere var i den velholdne Nissen-familiens eie. Tippoldefaren apoteker Bruun kj\u00f8pte det fra Klubselskabet Harmonien. N\u00e5 st\u00e5r de i r\u00e5dhuset i hovedstaden.", "Fem \u00e5r har det g\u00e5tt siden flyttelasset gikk s\u00f8rover fra det 60 kvadratmeter store, trekkfulle huset i Biskop Darres gate p\u00e5 Svartlamoen til et hvitmalt trehus i arbeiderbydelen V\u00e5lerenga i Oslo. Der ventet Grete Zahl Kvakland (41), eks-lamonitten han br\u00e5tt hadde forelsket seg i to og et halvt \u00e5r tidligere. Etter \u00e5 ha invitert seg selv p\u00e5 bes\u00f8k, var veien til beslutningen om \u00e5 forlate Trondheim kort. N\u00e5 bor paret p\u00e5 48 kvadrat med ett soverom, med datteren Tiril og den fjorten \u00e5r gamle, d\u00f8ve blandingshunden Pixie (f\u00f8dt p\u00e5 Svartlamoen). P\u00e5 inngangsd\u00f8ren henger en trondheimsrose, som et slags hemmelig signal til de innvidde.", "Det har g\u00e5tt i ett p\u00e5 jobbfronten siden han landet i hovedstaden for fem \u00e5r siden: Han ble leder for Oslo MDG i 2011, og var nasjonal talsperson frem til 2014. Med god hjelp fra forfatter, og partifelle Erlend Loe p\u00e5 Twitter kom han inn i Oslo bystyre som den f\u00f8rste MDG-representanten i 2011. Og i fjor seilte de alts\u00e5 inn til maktposisjon i hovedstaden.  Da Ukeadressa m\u00f8tte Nissen like etter at han flyttet til Oslo for fem \u00e5r siden, fikk han \u00abfnatt\u00bb av den konservative klesstilen, der \u00aballe\u00bb satt med m\u00f8rk dress og bl\u00e5 eller hvit skjorte i bystyresalen.", "Grete Zahl Kvakland, samboer og it-konsulent:", "- En kjempeflink og t\u00e5lmodig pappa, som skjemmer bort Tiril og triller henne rundt i det som trilles kan. Harald er en professortype, litt distr\u00e9. Ikke noe s\u00e6rlig til kokk, men flink til \u00e5 vaske og rydde. Han elsker b\u00f8ker og kunst og er veldig kunnskapsrik. Han finner p\u00e5 mye rart og er en veldig spennende samtalepartner. En jernbanenerd, som liker kirker. Flink til \u00e5 l\u00f8fte blikket opp fra detaljer. Opptatt av sak, ikke person.", "N\u00e5 sitter han her foran oss, i lys bl\u00e5 skjorte. Litt kr\u00f8llete, riktignok. Er dette samme fyren som ut\u00f8vde performance og herjet p\u00e5 scenen med Det glade vanvidd, senest p\u00e5 Studentersamfundet i Trondhjem for to \u00e5r siden? Som fikk bandkompisene til \u00e5 skjelve av frykt da de aldri visste hva han kunne finne p\u00e5 p\u00e5 scenen, enten han hev ting, bedrev uforutsigbar veiving med mikronen eller rett og slett bare forlot hele konserten? Den samme Harald Nissen som rev opp scenen bygget opp av paller under en konsert i kantina p\u00e5 Kunstakademiet i Trondheim p\u00e5 \u00e5ttitallet, for s\u00e5 \u00e5 kaste pallene ut til publikum?", "Harald Nissen . I  m\u00f8rk dress og bl\u00e5 skjorte?", "Han ler. Sier det begynte som et \u00abinteressant eksperiment\u00bb med tanke p\u00e5 hvordan han ble oppfattet.", "- Ingen hadde forventet at en gr\u00f8nn politiker skulle g\u00e5 like pent, eller penere kledd, enn h\u00f8yrepampene. Hvorfor ikke, tenkte jeg. Det var en m\u00e5te for meg \u00e5 gj\u00f8re noe uventet p\u00e5.", "Det har noe med hvor han skal ta kampene sine, sier han. Ved siden av ham p\u00e5 kontoret er et par m\u00f8rkegr\u00f8nne Converse parkert ved stumtjeneren. Jakker, dressjakke og to capser henger over.", "- Jeg kan godt g\u00e5 i bl\u00e5skjorte, jeg ass. Det er for politikken jeg er her, ikke for mine personlige opphengs . Hvis jeg kan g\u00e5 med m\u00f8rk dress, og det betyr at jeg f\u00e5r til mer, s\u00e5 gj\u00f8r jeg det.", "Han var forberedt p\u00e5 voksesmerter og et par reale smeller for partiet. En eventyrlig h\u00f8st, der de seilte inn til maktposisjon i hovedstaden og medvind p\u00e5 meningsm\u00e5lingene, ble avl\u00f8st av en iskald vinter og turbulent v\u00e5r.", "- At det ville bli knall og fall og br\u00e5k er en selvf\u00f8lge. Enten s\u00e5 l\u00e6rer du noe, og s\u00e5 f\u00e5r du deg noen kavringer, eller s\u00e5 kan du sitte utenfor og pr\u00f8ve \u00e5 bli perfekt f\u00f8r du t\u00f8r \u00e5 gj\u00f8re noe. Hvis de  gr\u00f8nne skal ha noen fremtid i Norge, m\u00e5 vi vise at vi ikke bare har de riktige meningene, men at vi er i stand til \u00e5 sette politikken ut i praksis, s\u00e5 f\u00e5r vi se hvor langt vi kommer.", "I april kom samarbeidsproblemene mellom partiets to nasjonale talspersoner, Hilde Opoku og Rasmus Hansson, til overflaten med et brak.", "- Det har ikke v\u00e6rt bra. Det har v\u00e6rt flere ting fra begge to som har v\u00e6rt sagt som kunne v\u00e6rt usagt. Jeg har en god relasjon til b\u00e5de Rasmus og Hilde og forst\u00e5r situasjonen til begge. Det er ikke alltid du styrer omgivelsene dine selv, i politikken er det andre som velger kollegene dine. Men at det ble s\u00e5 intenst, det hadde ingen forventet. Jeg unner ingen \u00e5 v\u00e6re gjennom det de to har v\u00e6rt gjennom, sier Nissen.", "Nissen sier han ikke fungerte som noen mellommann, men det ble noen telefoner med begge parter da det sto p\u00e5 som verst. \u00c9n ting skal han ha v\u00e6rt tydelig p\u00e5:", "- Min agenda har v\u00e6rt at de m\u00e5tte pr\u00f8ve \u00e5 l\u00f8se dette, og i hvert fall ikke ha noen utbl\u00e5sning f\u00f8r valget.", "- Hvordan har det v\u00e6rt \u00e5 jobbe oppi dette?", "- Nei ... Jeg kan jo si det n\u00e5. Det er fascinerende at selv om sentralstyret har v\u00e6rt litt dysfunksjonelt til tider, s\u00e5 har det g\u00e5tt bra med partiet.", "Han ler en kort latter.", "- Man har f\u00e5tt gjort mye praktisk, men jeg tenker ogs\u00e5 p\u00e5 hva vi kunne f\u00e5tt gjort i tillegg hvis de ikke hadde ... S\u00e5 ting henger jo sammen. Partiet har tapt at de som har v\u00e6rt involvert har brukt mer energi p\u00e5 hverandre enn p\u00e5 partiet. Javel, tenker jeg. Gjort er gjort, og spist er spist. Vi f\u00e5r ikke gjort noe med det n\u00e5.", "Likevel har han stilt seg sp\u00f8rsm\u00e5let: Hvorfor fungerte ikke \u00abDream team\u00bb? Utenfra sett var de en perfekt match.", "- Hvorfor det?", "- Rasmus ble valgt i 2013, men hadde ingen verv i partiet, og s\u00e5 kom han inn p\u00e5 Stortinget. Han hadde ikke v\u00e6rt med p\u00e5 \u00e5 bygge opp partiet og organisasjonen. Det samme gjaldt Hilde, som er en solid og markant lokalpolitiker. Men det var to erfaringsbakgrunner som m\u00f8ttes. Det har ogs\u00e5 noe med voksesmerter i partiet \u00e5 gj\u00f8re. Jeg tror et mer modent parti, med en st\u00f8rre og mer erfaren partiorganisasjon, hadde taklet det litt bedre. Formelle strukturer kan v\u00e6re en barriere mot personlige ting, sier Nissen, og sier det er partiorganisasjonen han har brukt mye av tiden sin p\u00e5.", "Meningsm\u00e5lingene har heller ikke st\u00e5tt til jubel hittil i \u00e5r. Etter \u00e5 ha kavet under sperregrensa siden januar, kr\u00f8p de over den magiske streken igjen for halvannen uke siden. Er eventyret ute, spurte Aftenpostens Harald Stanghelle i en kommentar nylig. Milj\u00f8partiets mann lener seg selvsikkert tilbake i kurvstolen, som Odd Einar D\u00f8rum for\u00f8vrig trives godt i n\u00e5r han svinger innom.", "- Nei, nei, nei. N\u00e5 har vi v\u00e6rt vant til \u00e5 bli utdefinert i l\u00f8pet av \u00e5rene; \u00abdere idealistene\u00bb. Men vi har vist at det g\u00e5r an \u00e5 etablere et nytt politisk parti i Norge. Og vi har rocka norsk politikk nasjonalt de siste tre-fire \u00e5rene. Vi har hatt en ekstremsituasjon med flyktningsituasjonen og arbeidsl\u00f8sheten p\u00e5 Vestlandet spesielt, s\u00e5 klima er ikke p\u00e5 radaren n\u00e5. Men alt det De gr\u00f8nne st\u00e5r for er ikke blitt mindre aktuelt, mener han.", "- Harald er en person som har f\u00e5tt utrolig mye til \u00e5 skje. En lavm\u00e6lt fyr som ikke gj\u00f8r s\u00e5 mye ut av seg, men hvis du ser p\u00e5 hva han har f\u00e5tt til er det veldig mye. B\u00e5de p\u00e5 Svartlamoen, med avisa Folk & R\u00f8vere, milj\u00f8vern, Dovrefjell-aksjonen, akademia og ikke minst ved \u00e5 gi De gr\u00f8nne et skikkelig l\u00f8ft. Jeg skiftet parti mye p\u00e5 grunn av Harald sine tanker og ideer. Et karaktertrekk ved ham er at han jobber p\u00e5 en stillferdig m\u00e5te, snakker med mange folk og f\u00e5r tillit.", "Han sier han er optimistisk, at det er viktig \u00e5 ha is i magen.", "- Du blir ikke kvitt 200 gr\u00f8nne politikere til i morgen. Vi sitter jo til 2019.", "Med mange sene kvelder p\u00e5 kontoret er morgenstundene med Tiril hellige og strekkes", "utover. Da g\u00e5r det i havregr\u00f8t, samtaler over bordet og en rolig stund med prat og lek f\u00f8r de tusler eller tar bussen to stopp til barnehagen. Han har sett at politikken kan koste n\u00e5r man har familie.", "- I trondheimspolitikken s\u00e5 jeg at en del slet veldig p\u00e5 hjemmebane. Det ser jeg ogs\u00e5 her. Jeg har bestemt meg. Ikke faen om jeg skal ofre familien min for partiet.", "Midt i debatten om Oslopakke 3 og ny E18 og klimakamp, fem \u00e5r etter at han flyttet fra Svartlamoen, sitter han her og bekymrer seg for den gamle arbeiderbydelen som har formet ham. Han leser Adressa og Universitetsavisa daglig og snakker jevnlig med folk i hjembyen som han bes\u00f8ker cirka \u00e9n gang i m\u00e5neden. Da bor han hos foreldrene p\u00e5 By\u00e5sen eller svigermor p\u00e5 Bakklandet, men pr\u00f8ver alltid \u00e5 stikke innom venner p\u00e5 Svartlamoen.", "Magne Nj\u00e5stad, kamerat, historiker og bandmedlem i \u00abDet glade vanvidd\u00bb:", "- Vi vokste opp i samme gate, gikk i Speideren sammen og havnet borti alternativmilj\u00f8et mot slutten av 70-tallet. Harald har alltid v\u00e6rt ivrig, gikk 100 prosent inn i alt han gjorde. Veldig intens n\u00e5r han setter seg noe fore. Han var et unikum \u00e5 spille i band med. Han har en utrolig evne til \u00e5 f\u00e5 folk til \u00e5 snakke sammen og f\u00e5r andre til \u00e5 kjenne at de blir h\u00f8rt og tatt p\u00e5 alvor. Forferdelig glad i tegneserier og veldig interessert i kunst. Han utforsker mye og er nysgjerrig.", "Som 24-\u00e5ring okkuperte han og noen kompiser fra Uffa-milj\u00f8et slitne Strandveien 25B, som de senere fikk leiekontrakt p\u00e5. Ingen andre ville strengt tatt bo i omr\u00e5det som ble karakterisert som slum den gangen. Drosjer torde ikke ta turen dit, hevdes det, og stedet ble brukt til \u00e5 plassere alkoholmisbrukere og sosialklienter. Han husker at det var t\u00f8ft \u00e5 bo der, med mange sosiale tragedier tett p\u00e5. De f\u00f8rste fem \u00e5rene hadde han et balltre bak d\u00f8ra. (\u00abIkke for \u00e5 markere at jeg var t\u00f8ff, men fordi det var en n\u00f8dvendighet.\u00bb) Da han tolv \u00e5r senere flyttet til Biskop Darres gate i samme bydel, fortsatt p\u00e5 rundt 60 kvadrat i et trekkfullt hus, flyttet han for seg selv, men var sjelden alene. Kompiser p\u00e5 gjennomreise, samboere og gamle hippier kom og gikk. \u00c5pent og gjestfritt. Om vinteren, n\u00e5r gradestokken kr\u00f8p ned i minus 15, var det bare \u00e5 ta p\u00e5 en ekstra genser, fyre opp i peisen og legge seg til \u00e5 sove p\u00e5 kj\u00f8kkenet, det minst trekkfulle rommet. Slik bodde han inntil han flyttet til Grete i Oslo.", "Samboer Grete fikk seg for\u00f8vrig et aldri s\u00e5 lite sjokk f\u00f8rste gang hun ble med til svigerforeldrene p\u00e5 By\u00e5sen: Harald hadde ikke fortalt hva foreldrene het. Vel fremme foran inngangspartiet, s\u00e5 Grete navnet p\u00e5 sine svigerforeldre p\u00e5 ringeklokken: Harald og Grete, sto det. Hun ble litt sjokkert, minnes han lattermildt i dag.", "Med en f\u00f8rskolel\u00e6rer til mor og en universitetsbibliotekar til far, for ikke \u00e5 snakke om familier\u00f8tter i dansk lavadel, med b\u00e5de lagmenn og leger bak i rekkene, var det ikke gitt at det var p\u00e5 Svartlamoen han skulle f\u00f8le seg hjemme. Protestene og aksjonene har v\u00e6rt mange. H\u00e5ndjern og et par arrestasjoner har det ogs\u00e5 blitt.", "- Var det et ungdomsoppr\u00f8r?", "- Nei. Mer en faglig, politisk interesse - og bevissthet rundt rettferdighet og fordeling, sier Nissen, som er utdannet historiker med en p\u00e5begynt doktorgrad i Nidaros bisped\u00f8mmes \u00f8konomi og administrasjon i senmiddelalderen. Han leser alt av politiske og historiske b\u00f8ker, sies det. Og ikke minst alternative tegneserier. Med bare 48 kvadratmeter hjemme har han lagret utallige b\u00f8ker hos venner og familie.", "Diskusjonene med farfar, overlege August Johan Nissen, skal ha v\u00e6rt lange og interessante og bidratt til den politiske oppv\u00e5kningen.", "Interessen for frihetstanken og musikk brakte ham sammen med likesinnede. Fortsatt ser han seg som en selverkl\u00e6rt anarkist. Selv om han n\u00e5 alts\u00e5 sitter godt plassert i Oslo r\u00e5dhus og nylig stemte for \u00e5 selge Hausmannskvartalet i Oslo - byens svar p\u00e5 Svartlamoen.", "- Jeg har et anarkistisk verdifundament, sier han. - Jeg vil fortsatt plassere meg i en frihetlig tradisjon, og jeg leser fortsatt George Orwell jevnlig.", "- Det rimer d\u00e5rlig med din posisjon i dag?", "- Egentlig ikke, sier han og nevner en tidligere h\u00f8yesterettsdommer som var med i Kristiania-bohemen.", "- Min anarkististiske bakgrunn har gjort at jeg reflekterer over rettsstaten. Jeg har i hvert fall l\u00e6rt litt om frihetens grenser.", "Harald Nissen var med p\u00e5 \u00e5 starte bokkafeen Ivar Matlaus p\u00e5 Uffa den gangen og kjempet for \u00e5 bevare bydelens s\u00e6regenhet i flere \u00e5r. I 2001 vedtok politikerne at Svartlamoen skulle v\u00e6re en by\u00f8kologisk fors\u00f8ksbydel. Kommunen eier det meste av byggene, men Svartlamoens to stiftelser, en for bolig og en for kultur og n\u00e6ring, forvalter omr\u00e5det. I mars kom evalueringsrapporten bestilt av politikerne i kommunen. R\u00e5dmannen mener blant annet det er for billig \u00e5 bo der, for lite oppgradering av boligene og fortetting. Denne rapporten, n\u00e6rmest sukker Harald Nissen, den blir litt snever. Vi har forflyttet oss til en vegetarkaf\u00e9 han frekventerer, vis-\u00e1-vis r\u00e5dhuset.", "- Det jeg alltid har stusset over ved Trondheim er at man ikke i st\u00f8rre grad vedkjenner seg barnet sitt. Svartlamoen er et ektef\u00f8dt barn av Trondheim, selvf\u00f8lgelig p\u00e5 godt og vondt. Det er helt unikt. Det er mye \u00e5 si om Svartlamoen og de 200 menneskene som bor der, men det er noe man aldri har lagt skjul p\u00e5.", "- Hva da?", "- At enkelte som bor der har tr\u00f8bbel, enten det gjelder psykiatri eller dop. En plass skal de bo ogs\u00e5, og hva hadde alternativet v\u00e6rt? Det \u00e5 si at folk kommer i boligfella, da blir jeg personlig arg. Hadde det v\u00e6rt bedre at vi som var aktivister p\u00e5 nittitallet, hadde s\u00f8rget for at vi fikk overta alle husene? Som det som skjedde p\u00e5 Kampen, p\u00e5 V\u00e5lerenga eller Bakklandet? At vi fikk kj\u00f8pt trehusene for en relativt billig penge og pusset opp?", "Han girer opp n\u00e5.", "- Da hadde vi sittet med millionverdier, vi. Det vi gjorde, var at vi hadde en kanskje gammeldags, kollektiv holdning til at dette skal v\u00e6re i offentlig eie for at andre folk skal ha mulighet til \u00e5 leve s\u00e5nn som vi gjorde. Det var et bevisst valg. Vi \u00f8nsket ikke at det skulle forfordeles. Mange av oss fikk muligheten, hvorfor skal den fratas de som kommer etter oss, og omr\u00e5det privatiseres?", "Selv mener han, ikke overraskende, at prosjektet er en suksess. Bygget Strandveien 37 har h\u00f8stet internasjonal anerkjennelse for dristig og b\u00e6rekraftig arkitektur. Og finnes det noe mer tr\u00f8ndersk enn Svartlamoen hardkor, sp\u00f8r han retorisk. Svartlamoen er stedet som gir rom for det som er annerledes. Det er gratisbutikk og bokkaf\u00e9 og Ramp. Det er kunst- og kulturbarnehage, konserter og rom for det forskjellige. Et sted kreativiteten kan blomstre og nye prosjekter f\u00e5 st\u00f8rre spillerom. En annerledes atmosf\u00e6re.", "- Det fremst\u00e5r likevel som veldig homogent?", "- Ja, jeg vet det. Jeg er helt enig. Det er en viss uniformering, men den uniformeringen har en annen karakter enn for eksempel uniformeringen p\u00e5 Solsiden. Det er bra for en by at bydelene har forskjellig karakter.", "Han ler. Nissen mener bydelen har jobbet bevisst med \u00e5 bli mer utadrettet, blant annet med Verkstedhallen og barnehagen for hele bydelen. Og l\u00f8rdag er det Svartlamodagen med ulike aktiviteter som er \u00e5pne for alle. Selv sitter han p\u00e5 Karius og Baktus-forestilling i Oslo med familien den dagen. Det er bare et par uker siden han var i hjembyen, i nev\u00f8ens konfirmasjon. Etter familiefesten trakk han p\u00e5 seg hettegenseren og satte kurs mot Verkstedhallen for \u00e5 feire Ivar Skaars bursdag. En sinnssyk kveld. De var der alle sammen. Liljedugg spilte, Brutal kuk og The School. Klokken halv seks om morran ramlet han ut i morgenlyset og tuslet bortover til svigermor p\u00e5 Bakklandet sammen med Grete. Lykkelig. Kanskje gjenopplevde han tiden som ung og fri lamonitt.", "- Jeg pleier \u00e5 si at mange av oss har f\u00e5tt oppfylt alle dr\u00f8mmene v\u00e5re. Uansvarlig ungdomstid ganger ti. Nei, ikke uansvarlig, men det er som en rock'n'roll-historie. Man har f\u00e5tt til alt.", "Det er uklart om han snakker om bydelen eller seg selv. Musikken har han forel\u00f8pig lagt p\u00e5 hylla. Performance-opptredenene med The Four er ogs\u00e5 lagt p\u00e5 is. Tiden strekker ikke til. Men han kjenner behovet melde seg mer og mer. Tenker at han m\u00e5 skape seg rom til \u00e5 finne p\u00e5 noe nytt. Gjerne et nytt, umulig prosjekt. Og n\u00e5 som han har bikket femti, burde han i hvert fall st\u00e5 p\u00e5 en scene snart:", "\u00c9n ting har han i hvert fall bestemt seg for. Han skal mobilisere p\u00e5 ny. Samle troppene blant gamle lamonitter som har skapt seg et navn innen blant annet kunst og kultur. Som har \u00f8konomiske ressurser \u00e5 tilby dagens beboere p\u00e5 Svartlamoen, dersom det skulle tilspisse seg med kommunen. Vise litt muskler. Det er derfor han sa det, at hvis politikerne syntes de fikk t\u00f8ff motstand sist, s\u00e5 m\u00e5 de bare vente og se n\u00e5.", "Harald Nissen skal lage en venneforening for Svartlamoen. Gi noe tilbake.", "- N\u00e5 har jo en del av oss tyve \u00e5r p\u00e5 baken og gjort litt politisk arbeid og pressearbeid i \u00e5rene som har g\u00e5tt. Noen har blitt kjendiser og har kunstnerisk karriere og slikt. Vi skal alltids klare \u00e5 mobilisere ting som skal sl\u00e5 ganske hardt, sier han.", "Bestemt, men vennlig.", "- Du er klar til kamp?", "- Ja. Jeg er det, sier Harald Nissen.", "- Det kunne ha v\u00e6rt g\u00f8y."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "a5be03e8bae4d9337544d73ca8a46fdb256cee8ffc12d78c91986692aa5f92c3"}, {"field": "createtime", "value": "2016-05-28T06:41:38.000Z"}, {"field": "description", "value": "De Gr\u00f8nnes Harald Nissen har ikke lenger et balltre st\u00e5ende bak d\u00f8ra. N\u00e5 sitter den selverkl\u00e6rte anarkisten med makt i Oslo."}, {"field": "dominantimage", "value": "http://www.adressa.no/pluss/magasin/article12793610.ece/u3v09y/ALTERNATES/w980-default/Nissen21shv.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/c18658c7be38bdec46362fffd07d76b139f6b270.jpg?59857d9d"}, {"field": "dominantthumbnaildimensions", "value": "300x169"}, {"field": "heading", "value": ["Anarkist i bl\u00e5 skjorte -adressa.no", "En vill reise", "Palleknusing p\u00e5 scenen", "Knall og fall", "- Nei, nei, nei, Stanghelle!", "Balltre bak d\u00f8ra", "Harald og Grete", "Irritert p\u00e5 debatten", "- Jeg sier ikke at hele byen skal bli som Svartlamoen. Det ville v\u00e6rt et mareritt. Der ville ikke jeg bodd i hvert fall.", "- Jo eldre du blir, jo finere kropp har du til \u00e5 drive p\u00e5 med performance.", "Klar til kamp"]}, {"field": "id", "value": "c18658c7be38bdec46362fffd07d76b139f6b270"}, {"field": "keyword", "value": ["Harald Nissen", "Milj\u00f8partiet de Gr\u00f8nne", "Svartlamoen", "Trondheim", "Oslo", "Ukeadressa"]}, {"field": "keywords", "value": "Harald Nissen,Milj\u00f8partiet de Gr\u00f8nne,Svartlamoen,Trondheim,Oslo,Ukeadressa"}, {"field": "kw-category", "value": ["pluss", "magasin"]}, {"field": "kw-classification", "value": "law-government-and-politics"}, {"field": "kw-concept", "value": ["klar", "par", "flyttet", "balltre bak d\u00f8ra", "sitte", "bydel", "dag", "bak d\u00f8ra", "parti", "gr\u00f8nn", "nei", "bl\u00e5 skjorte", "politiker", "fall", "person", "ting", "m\u00f8rk dress"]}, {"field": "kw-entity", "value": ["bakklandet", "aftenpostens harald stanghelle", "rasmus og hilde", "hausmannskvartalet", "harald og grete", "r\u00f8vere", "adressa og universitetsavisa", "kristiania", "karius og baktus", "svartlamoen", "tiril", "biskop darres", "nidaros", "dalen hageby", "klubselskabet harmonien", "pixie", "brutal", "by\u00e5sen", "kunstakademiet", "svartlamon", "harald", "bruun", "v\u00e5lerenga", "de gr\u00f8nnes", "hilde", "ramp", "strandveien 25b", "solsiden", "verkstedhallen", "speideren", "oslo mdg", "rasmus", "dream", "dovrefjell", "nissen", "stortinget", "hilde opoku og rasmus hansson", "uffa", "strandveien 37", "oslopakke 3"]}, {"field": "kw-location", "value": ["converse", "kampen", "trondheim", "oslo", "norge"]}, {"field": "kw-pageclass", "value": "article"}, {"field": "kw-person", "value": ["harald nissen", "rasmus hansson", "patti smith", "magne nj\u00e5stad", "george orwell", "ivar skaars", "gr\u00f8nnes harald nissen", "ivar matlaus", "odd einar d\u00f8rum", "erlend loe", "grete zahl kvakland", "august johan nissen", "hilde opoku"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article12793610.ece/u3v09y/ALTERNATES/w980-default/Nissen21shv.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Anarkist i bl\u00e5 skjorte"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/05/28/Anarkist-i-bl%C3%A5-skjorte-12793629.ece"}, {"field": "pageclass", "value": ["article"]}, {"field": "publishtime", "value": "2016-05-28T07:22:31.000Z"}, {"field": "recs-articleid", "value": "12793629"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-05-28T07:22:31.000Z"}, {"field": "recs-rawtitle", "value": "Anarkist i bl\u00e5 skjorte -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "De Gr\u00f8nnes Harald Nissen har ikke lenger et balltre st\u00e5ende bak d\u00f8ra. N\u00e5 sitter den selverkl\u00e6rte anarkisten med makt i Oslo."}, {"field": "thumbnail", "value": "http://content-thumbnail.cxpublic.com/content/thumbnail200x150/c18658c7be38bdec46362fffd07d76b139f6b270.jpg?59857d9d"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-05T08:11:09.000Z"}, {"field": "title", "value": "De Gr\u00f8nnes Harald Nissen lover br\u00e5k"}, {"field": "url", "value": "http://www.adressa.no/pluss/magasin/2016/05/28/Anarkist-i-bl%c3%a5-skjorte-12793629.ece"}, {"field": "urlhash", "value": "c18658c7be38bdec46362fffd07d76b139f6b270"}], "score": 0.5990623, "siteId": "9222270286501375973", "id": "c18658c7be38bdec46362fffd07d76b139f6b270"}

