{"fields": [{"field": "modifiedtime", "type": "time", "value": "2014-10-20T15:30:35.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "annemona grann"}, {"field": "body", "value": ["Saken oppdateres.", "I en teglsteinsvilla ved Nidelven sitter 36 kvinner og tre menn tett i tett p\u00e5 hver sin stol. De fleste av deltagerne jobber i n\u00e6ringslivet, noen er kommunalt ansatt, \u00e9n er fotograf og en annen er fotterapeut. Og s\u00e5 er det meg, journalisten.", "\u2013 Disse stolene m\u00e5 bort, sier M\u00e4rtha Louise og l\u00f8fter en stol over hodet som om hun var p\u00e5 dugnad i borettslaget. Det eneste som minner om kongelige aner er to sivilkledde politimenn i rommet ved siden av.", "M\u00e4rtha Louise og Elisabeth Nordeng deler egne opplevelser, og sin frustrasjon. Sm\u00e5 historier fra b\u00e5de kongelig og vanlig hverdagsliv er inngangen til metodene som skal l\u00e6re oss \u00e5 lytte til v\u00e5r egen kropp \u2013 f\u00e5 oss til \u00e5 se oss selv og gi slipp p\u00e5 andres meninger.", "\u2013 Jo mer du lytter til deg selv, jo tydeligere blir signalene du f\u00e5r, forklarer prinsessen.", "Stemningen p\u00e5 redaksjonsm\u00f8tet steg til nye h\u00f8yder den dagen jeg lanserte ideen om \u00e5 dra p\u00e5 englekurs for \u00e5 skrive om opplevelsen \u00e5 v\u00e6re med p\u00e5 en spirituell seanse med prinsessen. Ha, ha. Vi flira og t\u00f8ysa litt om kongeriket, engleprinsessen og hun englevenninnen som ingen husket navnet p\u00e5.", "Ukeadressa har som f\u00f8rste norske avis f\u00e5tt tillatelse til \u00e5 delta p\u00e5 kurset.", "F\u00f8rste del av kurset handler om \u00e5 komme i kontakt med kroppen gjennom meditasjon. Det er mange grunner til at vi gjemmer unna de mest dyrebare sidene av oss selv. Vi beskytter oss, forklarer M\u00e4rtha Louise og sikter blant annet til egne opplevelser fra barndommen.", "\u2013 Det kan v\u00e6re at du ikke f\u00e5r lov til \u00e5 v\u00e6re den du er, eller at du har opplevd noe traumatisk \u2013 og det gj\u00f8r vi jo alle. Kanskje blir det til en vond skulder, og s\u00e5 tror man at det skal v\u00e6re s\u00e5nn \u2013 at det er helt normalt. Men dette handler om \u00e5 \u00e5pne opp innover slik at du kan bruke mange flere sider av deg selv. Sider du kanskje ikke trodde at du hadde.", "Nordeng understreker at det ikke finnes noen fasit:", "\u2013 Det handler om \u00e5 begynne \u00e5 lytte, det handler ikke om \u00e5 forst\u00e5, eller knekke koden, eller pugge noe utenat. Det handler om \u00e5 sanse noe innenfra, der hvor du plutselig bare kjenner at dette var riktig, dette var sant for meg og at du f\u00f8ler deg sterk. Da er du i n\u00e6rheten av en kjerne i deg selv. Da har du funnet ditt spirituelle passord, forklarer hun.", "Det nikkes. Noen noterer stikkord. Andre bare lytter. Duringen fra en mobiltelefon bryter konsentrasjonen, og M\u00e4rtha Louise ber om at alle flytter veskene sine ut av rommet. St\u00f8y stjeler energi.", "S\u00e5 trekker M\u00e4rtha Louise og Nordeng seg tilbake, mens vi andre forsyner oss med indisk te, n\u00f8tter og frukt. Meditasjonsmat. Sikringskost for \u00e5ndelig s\u00f8kende. Flere tar seg en r\u00f8yk utenfor. Vi knasker og sm\u00e5prater.", "\u2013 Jeg kjenner meg veldig igjen i det M\u00e4rtha Louise sier, at alle opplever henne som s\u00e5 smilende og blid, mens hun kanskje ikke har v\u00e6rt det bestandig, sier Cathrine Dillner Hagen som meldte seg p\u00e5 englekurset for \u00e5 f\u00e5 litt mer retning og struktur i livet sitt.", "I likhet med mange andre p\u00e5 kurset er Dillner Hagen selvstendig n\u00e6ringsdrivende og s\u00f8ker teknikker for \u00e5 bli bedre kjent med seg selv.", "Elisabeth K\u00f8hler Bartnes f\u00f8ler at det er en utfordring \u00e5 skulle ha fokus og energi gjennom hele dagen. I en hektisk hverdag er det s\u00e5 mange roller som skal fylles.", "\u2013 Jeg trenger \u00e5 t\u00f8mme meg og fylle p\u00e5 med ny energi, og det er det denne meditasjonen kan bidra til. Det kjennes veldig godt, og det er heller ikke s\u00e5 mystisk, det er veldig enkelt. Det handler om \u00e5 v\u00e6re til stede i egen kropp, sier hun.", "Vibeke Glad jobber som hud- og fotterapeut og \u00f8nsker \u00e5 l\u00e6re seg noen teknikker som gj\u00f8r at hun ogs\u00e5 tar vare p\u00e5 seg selv.", "\u2013 Jeg \u00f8nsker \u00e5 f\u00e5 noen verkt\u00f8y som gj\u00f8r det lettere \u00e5 holde energien oppe gjennom en hel arbeidsdag. Jeg vil s\u00e5 gjerne l\u00e6re meg \u00e5 v\u00e6re 100 prosent til stede i hverdagen og unng\u00e5 stress. Vi har jo s\u00e5 mye \u00e5 gj\u00f8re at vi glemmer \u00e5 v\u00e6re, sier Glad.", "For Jim Reitan fra Selbu er englekurset en form for selvutvikling. Han har opps\u00f8kt en rekke alternative behandlere, og selv behandlet andre .", "\u2013 Jeg har jo fors\u00f8kt \u00e5 hjelpe andre med \u00e5 fjerne smerte, men det endte med at jeg fikk all smerten selv. Jeg kjenner auraen som motstand, men har aldri sett den. N\u00e5 kjenner jeg trykket, forteller han.", "\u2013 Du kan tenke deg at en lysp\u00e6re bare er glass og metall f\u00f8r du setter p\u00e5 elektrisitet. N\u00e5r energien kommer, str\u00e5ler lyset ut over det fysiske. S\u00e5nn er det med kroppen v\u00e5r ogs\u00e5.", "Vi er i gang igjen, og Nordeng forklarer begrepet \u00abaura\u00bb.", "\u2013 Dette er en energidel som g\u00e5r mye lenger ut enn den fysiske kroppen, det er et felt vi kan kjenne som kalles \u00abaurafeltet.\u00bb", "Aurafeltet m\u00e5 ikke blandes sammen med det at vi kan f\u00f8le n\u00e5r noen kommer for n\u00e6r.", "\u2013 Nei, det er ikke det samme. Det er en psykologisk tiln\u00e6rming. Noen mennesker kan man st\u00e5 veldig n\u00e6r, andre mennesker m\u00e5 man ha litt mer avstand til. Auraen er helt fysisk, det er en fysisk del av oss som vi ikke ser, sier Nordeng.", "Og M\u00e4rtha Louise fortsetter:", "\u2013 Komfortsonen er s\u00e5nn at du f\u00f8ler deg trygg n\u00e5r folk er utenfor og blir utrygg n\u00e5r folk kommer innenfor. Med auraen er det slik at n\u00e5r du har den \u00abklikket\u00bb p\u00e5 plass, s\u00e5 kan du g\u00e5 ut av komfortsonen din fordi du blir tryggere. Den gir en trygghet til \u00e5 h\u00e5ndtere den kjemien som er mellom mennesker.", "Den f\u00f8rste \u00f8velsen g\u00e5r ut p\u00e5 at vi skal fors\u00f8ke \u00e5 kjenne v\u00e5r egen aura og deretter \u00absette den p\u00e5 plass\u00bb. Hensikten er at auraen skal v\u00e6re som en slags kant mot andre mennesker, blir vi forklart, noe som beskytter oss og gj\u00f8r at vi ikke tar inn mer fra andre enn hva vi er bekvem med.", "M\u00e4rtha Louise forteller at hun tidligere hadde en aura som strakte seg ut til hele Norge.", "Det var en periode i livet hennes da hun f\u00f8lte seg tom, gr\u00e5 og ensom fordi hun trodde hun m\u00e5tte tilfredsstille alle andre \u2013 uten \u00e5 ta hensyn til seg selv:", "\u2013 N\u00e5 \u00abklikker\u00bb jeg auraen p\u00e5 plass og f\u00e5r en slags beskyttelse, men den gj\u00f8r ogs\u00e5 at jeg f\u00e5r mye mer overskudd til \u00e5 gi av meg selv til andre, forklarer hun mens Nordeng leder oss inn i meditasjonen der vi skal lukke \u00f8ynene og kjenne p\u00e5 hjertet. At det sl\u00e5r og pulserer.", "Vi f\u00e5r beskjed om \u00e5 trekke pusten dypt og kjenne at vi er til stede i v\u00e5r egen kropp. Noen lener seg mot veggen, de fleste b\u00f8yer hodet litt frem og puster h\u00f8rbart. Det gjelder \u00e5 konsentrere seg. G\u00e5 inn i oss selv. Det blir stille i rommet.", "Englekursene til prinsessen og hennes partner har f\u00e5tt skarp kritikk fra b\u00e5de kirkelig og vitenskapelig hold.", "Torkel Brekke, professor i religionshistorie ved Universitetet i Oslo, tror mye av kritikken skyldes at folk i Norge og ellers i Skandinavia er lite opptatt av religi\u00f8se ideer og generelt er skeptiske.", "\u2013 Noen forklarer det med at vi er et moderne samfunn, andre med at vi har det s\u00e5 trygt og godt materielt sett. Vi blir lite interessert i tro fordi vi har det s\u00e5 bra uten.", "N\u00e5r mange reagerer p\u00e5 at prinsessen tjener penger p\u00e5 dette, oppfatter Brekke det som dobbeltmoral.", "\u2013 Det er mange som tjener penger p\u00e5 lignende ting, og det er ingenting som er gratis i livet. Selv om vi betaler de andre offisielle trossamfunnene gjennom skatter, betyr jo ikke det at det er gratis. Det \u00e5 si at noe blir besudlet og ille fordi det er penger inne i bildet, tror jeg bunner i at vi er vant til \u00e5 late som om religion ikke koster penger.", "Stein Akslen, som har mastergrad i religionshistorie fra Universitetet i Oslo og har skrevet masteroppgaven \u00abPrinsessen og englene: En studie av prinsesse M\u00e4rtha Louise sitt nyreligi\u00f8se prosjekt i perioden 2007-1012\u00bb, tror engleskolen provoserer fordi den utfordrer den tradisjonelle protestantiske kristendommen. I tillegg til at M\u00e4rtha Louise er datter av Norges konge.", "\u2013 Det nyreligi\u00f8se markedet er fullt av kjendiser av ulike kaliber, men det er ikke mange kongsd\u00f8tre. Min oppfatning er at den offentlige debatten har hatt en sv\u00e6rt tabloid vinkling med personfokus, der man gjerne heller kunne sett p\u00e5 fenomenet i et bredere perspektiv, sier Akslen.", "Han mener de f\u00e6rreste har v\u00e6rt interessert i \u00e5 se p\u00e5 M\u00e4rtha Louises nyreligi\u00f8sitet som et tilskudd til samtidens religionshistorie. Og at debatten i perioder har g\u00e5tt over i personhets.", "Vi f\u00e5r beskjed om \u00e5 tenke oss energifeltet rundt kroppen, og deretter utvide dette feltet \u2013 for s\u00e5 \u00e5 trekke det inn igjen. M\u00e5let er selv \u00e5 kjenne p\u00e5 hvor det er naturlig \u00e5 \u00absette auraen\u00bb \u2013 eller \u00abklikke\u00bb den p\u00e5 plass, slik M\u00e4rtha Louise beskriver det.", "Ved \u00e5 l\u00f8fte hendene bort fra kroppen skal vi kjenne en slags motstand ved auraens grense. Vi st\u00e5r sammen to og to, med noen meters avstand. Med hendene foran oss g\u00e5r vi sakte mot hverandre, og flere sier de kjenner en sterk varme p\u00e5 hendene og brystet straks de n\u00e6rmer seg den andre. Overraskende blikk blandes med latter. Dette var rart. Aura, liksom. Varme.", "De fleste er slitne etter f\u00f8rste dag. Noen har hodepine. Selv dro jeg hjem med skuldervondt.", "\u2013 Hvordan har dere det, noen som har sovet d\u00e5rlig, sp\u00f8r M\u00e4rtha Louise idet de starter andre dag av kurset.", "Mange nikker. Andre har sovet bedre enn p\u00e5 lenge.", "Chakra og \u00abjording\u00bb st\u00e5r p\u00e5 programmet. Begreper som er vanlige p\u00e5 yogakurs og pilates. \u00ab\u00c5 v\u00e6re jordet\u00bb brukes ofte om en som er bevisst p\u00e5 det hun holder p\u00e5 med, at man ikke \u00abtar helt av\u00bb verken n\u00e5r man er begeistret eller misforn\u00f8yd.", "\u2013 Jeg klarer ikke forklare det kort, sier en lattermild M\u00e4rtha Louise og kikker bort p\u00e5 Nordeng som overtar:", "\u2013 Chakraer er energiportalene v\u00e5re, selve forbindelsen mellom den fysiske delen av oss og energien rundt. Akkurat som vi m\u00e5 oppdatere datamaskinene v\u00e5re fordi alt g\u00e5r fortere og fortere, m\u00e5 vi oppdatere energisystemet v\u00e5rt til en ny frekvens som ogs\u00e5 g\u00e5r kjappere. Dette p\u00e5virker oss i stor grad.", "Ny runde meditasjon. Denne gang skal vi kjenne p\u00e5 forbindelsen mellom v\u00e5rt eget hjerte, jordas hjerte og universets hjerte. Intet mindre.", "Vi blir bedt om \u00e5 forestille oss en s\u00f8yle fra hjertet og ned i jorda, og fra hjertet og opp i universet. Det h\u00f8res ikke helt enkelt ut, og flere undrer seg over at s\u00f8ylen de forestiller seg blir skjev.", "\u2013 S\u00f8ylen skal v\u00e6re helt rett, understreker Nordeng, og forklarer det med at vi ogs\u00e5 st\u00e5r rett opp og ned p\u00e5 jordens overflate. Men det er ikke noe feil med energien din selv om s\u00f8ylen blir skjev, forklarer hun.", "\u2013 Jeg tror kanskje det er bitte litt feil med min energi, ler M\u00e4rtha Louise, og Nordeng parerer med at det nok er en del nordmenn som mener akkurat d\u00e9t.", "\u2013 Mange hevder at man blir selvsentrert av selvutvikling, at det er egoistisk \u00e5 holde p\u00e5 med dette. Men hvis du gir og gir av deg selv, s\u00e5 g\u00e5r du jo p\u00e5 veggen til slutt. Hvis du fyller p\u00e5 deg selv f\u00f8rst, da kan du gi til s\u00e5 mange flere, da bevarer du energiniv\u00e5et ditt, sier M\u00e4rtha Louise.", "Siste del av kurset handler om det prinsessen er blitt aller mest kjent for. Englene.", "\u2013 Ytterst f\u00e5 har store engleopplevelser. Mange tror at engler har sm\u00e5 vinger eller en spesiell farge, men s\u00e5nn er det ikke. Og det er heller ikke s\u00e5nn at vi tror at det drysser fj\u00e6r fra engler. Det handler om \u00e5 begynne \u00e5 lytte og v\u00e6re bevisst. Litt s\u00e5nn at n\u00e5 kjenner jeg den tilstedev\u00e6relsen, n\u00e5 m\u00e5 jeg h\u00f8re etter, sier Nordeng.", "M\u00e4rtha Louise smiler:", "\u2013 Engler med vinger, det har blitt selve symbolet for engler, men jeg har aldri sett det s\u00e5nn. Englene er rundt oss hele tiden, men det er ikke s\u00e5nn at vi m\u00e5 trekke k\u00f8lapp. De er en del av den universelle kj\u00e6rlighetskraften, eller Gud om du vil, som vi mennesker kan m\u00f8te.", "Englene er der og kan v\u00e6re hos alle samtidig, forklarer M\u00e4rtha Louise, og du trenger heller ikke v\u00e6re trist for \u00e5 ta kontakt med dem:", "\u2013 Det kan like gjerne v\u00e6re noen helt enkle situasjoner, som at du st\u00e5r der og ikke vet om du skal velge gulr\u00f8tter eller poteter til middagen.", "Ny meditasjonsdel. N\u00e5 skal vi fors\u00f8ke \u00e5 se englene, men ikke henge oss opp i bilder av verken fj\u00e6r eller vinger. Kun konsentrasjon. Lukkede \u00f8yne. Vi skal kjenne at vi er tilstede. Lytte. Hva som helst kan dukke opp.", "\u2013 Det spirituelle passordet er m\u00e5ten du tar imot informasjon p\u00e5 under meditasjon. Alts\u00e5 om du ser noe, h\u00f8rer noe, f\u00f8ler, smaker eller lukter. Man kan ta imot informasjonen p\u00e5 mange ulike m\u00e5ter, og det er viktig \u00e5 finne sin m\u00e5te, slik at man kan begynne \u00e5 lytte til den indre visdommen, forklarer M\u00e4rtha Louise.", "\u2013 Jeg kjenner ikke s\u00e5 mye, men blir veldig avslappet, forteller Cathrine Dillner Hagen som savner en st\u00f8rre opplevelse:", "\u2013 Jeg trenger \u00e5 bli flinkere til \u00e5 sette grenser, bli tydeligere. Men selv om jeg ikke opplever s\u00e5 mye i dag, tror jeg det setter i gang en del mekanismer i kroppen, dette er noe jeg m\u00e5 jobbe med. Det er vanskelig for meg \u00e5 f\u00e5 tilgang til denne delen av meg selv, jeg har en kjempediger skepsis inni meg, og den klarer jeg ikke helt gi slipp p\u00e5.", "Dillner Hagen tror mange blir provosert av \u00e5ndelige krefter fordi det r\u00f8rer ved oss, men at vi ikke helt vil innr\u00f8mme det.", "\u2013 Dette har jo v\u00e6rt veldig tabubelagt, vi har ikke snakket om s\u00e5nne ting, men vi er vel i ferd med \u00e5 akseptere det i st\u00f8rre grad. At det er mer rundt oss enn bare det vi kan se her p\u00e5 jorda. Men jeg sitter ikke p\u00e5 kantina p\u00e5 jobben og snakker om dette, jeg heller, selv om jeg vet at mange har spesielle opplevelser, sier Jim Reitan.", "Anne Lise Haugen Anshus driver kurs- og konferansesenteret \u00abSoulitude\u00bb der englekurset holdes. Hun har selv g\u00e5tt tre \u00e5r p\u00e5 engleskolen i Oslo og tror det er mye frykt og stigmatisering blant folk.", "\u2013 Det er lett \u00e5 stille seg utenfor og latterliggj\u00f8re for eksempel engler og aura, fremfor \u00e5 pr\u00f8ve \u00e5 finne ut hva det faktisk er. Dette er jo verkt\u00f8y for selvutvikling. Jeg f\u00f8ler at det vi har l\u00e6rt disse to dagene er \u00e5 verdsette oss selv, eller det vi kaller \u00e5 finne sitt eget spirituelle passord. Men det uttrykket er det ikke alle som forst\u00e5r helt, selv om det ikke er vanskeligere enn \u00e5 finne din egen m\u00e5te \u00e5 lytte til kroppen og din indre visdom p\u00e5, sier Anshus som er fotograf og designer, i tillegg til \u00e5 drive \u00abSoulitude\u00bb.", "\u2013 Det har nok alltid bodd en rebell i meg \u2013 en som elsker \u00e5 pirke litt borti folks forestillinger og utfordre til undring.", "Stein Akslen, med mastergrad i religionshistorie, tror ingen, bortsett fra de mest teologisk anlagte med frykt for det okkulte, lar seg skremme av begreper som engler, chakra, aura og jording.", "\u2013 Dette er alle begreper som er integrerte i nordmenns virkelighetsforst\u00e5else i st\u00f8rre eller mindre grad og som de fleste har assosiasjoner til. De er n\u00e6rmest for standardbegreper \u00e5 regne innenfor den vestlige nyreligi\u00f8siteten og viser tydelig den eklektiske naturen.", "\u00d8konomi og inntekt har v\u00e6rt en del av den massive kritikken mot prinsessens engleskole. \u00c5 stille seg kritisk til \u00f8konomisk vinning p\u00e5 overnaturlige og irrasjonelle p\u00e5stander er selvsagt helt legitimt, if\u00f8lge Akslen. Han mener likevel vi m\u00e5 huske p\u00e5 at M\u00e4rtha Louise har sagt fra seg apanasjen og tittelen \u00abHennes kongelige h\u00f8yhet\u00bb. Hun driver sin virksomhet som enhver annen gr\u00fcnder.", "\u2013 Det at den \u00f8konomiske kritikken ikke p\u00e5 langt n\u00e6r var like altomfattende da hun syslet med andre inntektskilder, viser tydelig at det er den spirituelle dimensjonen av hennes virke folk har problemer med \u00e5 akseptere. Men det er opp til alle og enhver hvordan de vil forvalte sin \u00f8konomi \u2013 og hva de vil betale for \u00e5 delta p\u00e5.", "Etter to dager med englekurs, har jeg verken blitt mer nyreligi\u00f8s, troende eller alternativ. Jeg har deltatt p\u00e5 et kurs i selvutvikling og meditasjon og fikk innsikt i noen verkt\u00f8y. Englene representerer f\u00f8rst og fremst kursledernes symbolramme og metafor for forst\u00e5else. Samtidig er det deres engleretorikk som utfordrer folks religi\u00f8se tro. Jeg har heldigvis frihet til \u00e5 velge hva jeg tror og ikke tror. Og jeg har frihet til \u00e5 respektere dem som velger og tror annerledes enn meg selv. Jeg kjente varme og fornemmet auraen som motstand. Likevel g\u00e5r jeg vi-dere med mitt n\u00f8kterne forhold til engler, men jeg tar med meg englenes positive symbolverdi p\u00e5 det gode i livet. I dag skal jeg ringe en n\u00e6r venninne og fortelle at jeg synes hun er en engel."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "23980368930c57c0a824c32c0e52e7f49803520f15e8f33827cb104b300b01c6"}, {"field": "createtime", "value": "2017-04-02T20:33:34.000Z"}, {"field": "description", "value": "Hva om jeg kom tilbake med vinger? Og hvem skulle pusse glorien?"}, {"field": "dominantimage", "value": "http://www.adressa.no/pluss/magasin/article10243995.ece/ALTERNATES/w980-default/Engleskole46%20(2).jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/390ef9afd84d6bb72995fa54a7897d65f7be0800.jpg?5935ccae"}, {"field": "dominantthumbnaildimensions", "value": "300x169"}, {"field": "heading", "value": ["Den store englejakta -adressa.no", "Meditasjon i englekl\u00e6r", "T\u00f8mme og fylle p\u00e5", "Kroppen som en lysp\u00e6re", "Tom prinsesse", "Skeptiske skandinaver", "\u00c5 klikke auraen p\u00e5 plass", "Chakra og jording", "Over til englene", "Men hvor er englene?", "Provoserer og pirrer", "Penger en del av kritikken", "Fortsatt uten glorie"]}, {"field": "id", "value": "390ef9afd84d6bb72995fa54a7897d65f7be0800"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-classification", "value": "personal-finance"}, {"field": "kw-concept", "value": ["forklare", "kropp", "prinsesse", "kjenne", "engel", "dag", "aura", "spirituelle passord", "energi"]}, {"field": "kw-entity", "value": ["tom", "m\u00e4rtha louise", "skandinavia", "prinsessen", "nordeng", "gud", "nidelven", "universitetet", "soulitude", "louise og elisabeth nordeng", "m\u00e4rtha louise og nordeng"]}, {"field": "kw-location", "value": ["selbu", "norge", "oslo"]}, {"field": "kw-pageclass", "value": "article"}, {"field": "kw-person", "value": ["anne lise haugen anshus", "elisabeth k\u00f8hler bartnes", "cathrine dillner hagen", "stein akslen", "vibeke glad", "torkel brekke", "dillner hagen", "elisabeth nordeng", "jim reitan"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article10243995.ece/ALTERNATES/w980-default/Engleskole46%20(2).jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Den store englejakta"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/article10243996.ece"}, {"field": "pageclass", "value": ["article"]}, {"field": "publishtime", "value": "2014-10-18T06:19:04.000Z"}, {"field": "recs-articleid", "value": "10243996"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2014-10-18T06:19:04.000Z"}, {"field": "recs-rawtitle", "value": "Den store englejakta -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Hva om jeg kom tilbake med vinger? Og hvem skulle pusse glorien?"}, {"field": "thumbnail", "value": "http://content-thumbnail.cxpublic.com/content/thumbnail200x150/390ef9afd84d6bb72995fa54a7897d65f7be0800.jpg?5935ccae"}, {"field": "thumbnailfullheightdimensions", "value": "200x4680"}, {"field": "timestamp", "value": "2017-06-05T21:27:10.000Z"}, {"field": "title", "value": "Englebes\u00f8k"}, {"field": "url", "value": "http://www.adressa.no/pluss/magasin/article10243996.ece"}, {"field": "urlhash", "value": "390ef9afd84d6bb72995fa54a7897d65f7be0800"}], "score": 0.19255139, "siteId": "9222270286501375973", "id": "390ef9afd84d6bb72995fa54a7897d65f7be0800"}

