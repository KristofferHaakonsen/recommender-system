{"fields": [{"field": "modifiedtime", "type": "time", "value": "2017-02-15T13:10:47.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Brann", "Simen Alm\u00e5s", "Mathilde Hanssen S\u00f8ndenaa", "Kenneth Wangen", "hovedreportasjen", "brannskadd", "burn camp"]}, {"field": "author", "value": "hilde \u00f8stmoe"}, {"field": "body", "value": ["Hver eneste dag hele \u00e5ret ligger 20 hardt brannskadde pasienter i norske sykehussenger. De gjennomg\u00e5r operasjoner, s\u00e5rstell, f\u00e5r smertelindring og opptrening. 15 000 mennesker i Norge rammes hvert \u00e5r av brannskader, 700 s\u00e5 alvorlig at de havner p\u00e5 sykehus.", "For man kan bli alvorlig skadet.", "Men man kan ogs\u00e5 bli alvorlig klok av skade.", "6. august 2007 har alt som skal til for \u00e5 bli en str\u00e5lende sommerdag. Sola skinner, det er skoleferie. Tretten \u00e5r gamle Simen Alm\u00e5s v\u00e5kner full av energi, slenger p\u00e5 seg olabuksa og den r\u00f8de syntetiske T-skjorta, mens han funderer p\u00e5 hva han skal bruke denne flotte dagen til. Han tenker ikke lenge: Hva med \u00e5 lage en r\u00f8ykbombe!", "Rullen med aluminiumsfolie, i tredje skuff p\u00e5 kj\u00f8kkenet. Lighter, p\u00e5 peishylla i stua. T\u00f8rt gras, i hagen rett utenfor. Han har alt han trenger, det er gjort i en fei. En aluminiumsball fylt med gras, noen f\u00e5 grastuster stikkende ut som lunte. Ut p\u00e5 tunet, n\u00e5 skal nabolaget r\u00f8yklegges!", "Men s\u00e5 forsvinner flammen, ingenting skjer.", "S\u00e5 g\u00e5r han i garasjen og henter seg en kanne bensin, strever litt med barnesikringen, men s\u00e5 skal det endelig bli fart p\u00e5 sakene. En tynn str\u00e5le renner fra kanna. S\u00e5 eksploderer alt i et flammehav.", "Hvert \u00e5r blir rundt 700 personer brakt inn med brannskader til norske sykehus. Rundt hundre av dem har s\u00e5 alvorlige brannskader at de havner p\u00e5 Haukeland sykehus brannskadeavdeling. Simen var en av dem.", "Simen har fortalt historien sin mange ganger. Denne gangen er det brannfolk i Trondheim som f\u00e5r h\u00f8re hvordan han enn\u00e5, ni \u00e5r senere, husker lyden av sine egne smerteskrik. Heldigvis ikke smertene i seg selv, bare at det f\u00f8ltes som han ble mindre og mindre etter hvert som flammene tok tak, som en klut som ble vridd opp.", "Simen er en levende fakkel. Han hiver seg ned og ruller rundt p\u00e5 bakken. Til slutt slukker flammene, og han klarer \u00e5 l\u00f8pe til nabohuset, hvor mora har hjemmekontor.", "- Mamma snur seg i kontorstolen, og skriker h\u00f8yt. Det blikket glemmer jeg aldri!", "Mora handler raskt og kaster ham i dusjen. Og da skj\u00f8nner han hvor alvorlig det er. For n\u00e5r han ser ned, ser han sluket tettes, det er huden som renner av ham.", "- Jeg f\u00e5r fullstendig panikk, l\u00f8per ut av dusjen og ser meg selv i speilet. Og skriker som jeg aldri har skreket f\u00f8r, forteller Simen. S\u00e5 er ambulansen der. Hektisk aktivitet. S\u00e5 blir alt svart.", "Det blir en kamp p\u00e5 liv og d\u00f8d. Simen blir sendt til Gj\u00f8vik sykehus, hvor de raskt forst\u00e5r at han m\u00e5 med luftambulanse til Haukeland. Operasjonen varer i mange timer. N\u00e5r foreldrene kommer til Bergen, er beskjeden:", "\u00abVi vet ikke om vi greier \u00e5 berge livet hans\u00bb. 12 dager ligger han i kunstig koma.", "- Men det gikk bra, jeg st\u00e5r jo her i dag!", "Rett og tidlig behandling kan gj\u00f8re skaden mindre og arrene finere.", "1. Kj\u00f8l med 20 graders vann i 20 minutter. Dekk til resten av kroppen med tepper eller lignende for \u00e5 holde pasienten varm.", "2. Ring 113 ved mistanke om alvorlig skade.", "Se og observer n\u00f8ye - brannskader kan se ufarlige ut rett etter ulykken.", "3. Dekk til det utsatte omr\u00e5det med bandasjer/h\u00e5ndkl\u00e6r - Plastfolie/Gladpack er et meget godt alternativ! Ikke bruk kremer (aloe vera) rett etter en skade.", "Kilde: Skyilden.no", "Den dagen ble Simen Alm\u00e5s brannskadd p\u00e5 49 prosent av kroppen, nesten halvparten var tredjegrads forbrenning. Den dagen ble den f\u00f8rste i et liv som aldri skulle bli det samme. Et liv det skulle ta tid \u00e5 reparere, b\u00e5de fysisk og psykisk. Men han klarte det.", "I dag er Simen en ung mann p\u00e5 22 \u00e5r som er blitt klok av erfaringer og trygg p\u00e5 seg selv. Men det har kostet ham tid, krefter og viljestyrke. For ulykken forandret en selvsikker, trygg og energisk tretten\u00e5ring til en skadet gutt som ikke hadde lyst til \u00e5 leve.", "B\u00e5de blant sm\u00e5barn og i aldersgruppen 10-59 \u00e5r er det en overvekt av menn blant brannskadde. 63,4 prosent av 620 brannskadde pasienter innlagt p\u00e5 norske sykehus i 2012, var menn, if\u00f8lge en studie publisert i Tidsskriftet Den norske legeforening i november i fjor.", "- Jeg skj\u00f8nte ikke hvordan jeg skulle greie \u00e5 akseptere \u00e5 leve med det jeg s\u00e5 i speilet. Jeg hadde v\u00e6rt gutten med mange venner og god selvtillit, en som likte seg selv veldig godt.", "Det s\u00e5 m\u00f8rkt ut i lang tid. Etter to og en halv m\u00e5ned med operasjoner, s\u00e5rstell og opptrening, fikk han endelig startet p\u00e5 ungdomsskolelivet som han hadde gledet seg s\u00e5nn til. Men han turte ikke \u00e5 v\u00e6re seg selv.", "- Jeg ville ikke ha stempelet som den svake brannskadde Simen som haltet inn p\u00e5 krykker. Ville ikke vise at jeg sleit og var svak. S\u00e5 jeg bygde meg en fasade om at alt var s\u00e5 greit.", "Han smiler i dag, mens han forteller detaljert og n\u00f8ytralt hvordan han i over to \u00e5r m\u00e5tte g\u00e5 med kompresjonsdrakt 23 timer i d\u00f8gnet for \u00e5 hindre huden i \u00e5 vokse utover. Og hvordan han skjulte kroppen sin, gjemte branns\u00e5rene sine under langermede gensere, arrene under haken under n\u00f8ye knyttede skjerf, kompresjonshanskene under vanlige hansker. Han viste ikke arrene til noen, delte ikke de vonde tankene, ga inntrykk av at alt var bra. Mens sannheten var en helt annen.", "- Hver gang jeg v\u00e5knet opp, hver gang jeg s\u00e5 meg i speilet, sleit jeg med destruktive tanker. Tenkte bare p\u00e5 alt jeg ikke likte med kroppen min, snakket meg selv veldig ned, sier Simen.", "M\u00e5nedene gikk, og strevet med \u00e5 holde fasaden ble tyngre og tyngre. Helt til han sommeren etter ulykken deltok p\u00e5 Burn Camp \u2013 en sommerleir for brannskadde barn og unge. P\u00e5 sommerland i B\u00f8 badet han for f\u00f8rste gang etter ulykken, dog litt ufrivillig, da en leder p\u00e5 leiren gjorde kort prosess og kastet ham uti en jacuzzi.", "1390 personer i Tr\u00f8ndelag kom til lege", "og legevakt med brannskader i 2015.", "Rundt 15 000 personer f\u00e5r \u00e5rlig", "behandling for brannskader i Norge, 700 av dem blir innlagt p\u00e5 sykehus.", "De alvorligste skadene sendes til", "Haukeland universitetssykehus, som behandler rundt 100 alvorlig brannskadde pasienter. Gjennomsnittlig liggetid, elleve d\u00f8gn.", "Barn er mest utsatt. Rundt 6000 barn", "f\u00e5r \u00e5rlig brannskader, mange er", "sk\u00e5ldeskader.", "Det er overvekt av menn blant", "brannskadde. 63 prosent av sykehus-pasienter med brannskader i 2012", "var gutter og menn.", "Kilde: Norsk brannvernforening og Haukeland universitetssykehus", "- Sammen med fem-seks ukjente mennesker! Som IKKE var brannskadd! Jeg var sikker p\u00e5 at de skulle synes jeg var ekkel og komme med f\u00e6le kommentarer, men de kom ikke. Da begynte jeg \u00e5 akseptere at det er helt ok \u00e5 se annerledes ut.", "Det var ikke gjort i en h\u00e5ndvending. Men da foreldrene \u00e5ret etter hentet ham p\u00e5 leiren, kom han l\u00f8pende ut i T-skjorte.", "- Jeg husker mamma felte noen t\u00e5rer da. Og i dag kan jeg ta av meg p\u00e5 overkroppen p\u00e5 badeland, f\u00e5 tusen blikk og v\u00e6re stolt over arrene mine! Burn Camp forandret livet mitt, sier Simen.", "Burn Camp er en ukes sommerleir for brannskadde barn og unge, arrangert av Norsk forening for brannskadde. Leiren ble i Norge f\u00f8rste gang arrangert for ungdom i 2001 og for voksne i 2004. Burn Camp ble startet ved et barnesykehus i USA i begynnelsen av 1980.", "Til sommeren skal den \u00e5rlige leiren arrangeres i Trondheim. Simen skal v\u00e6re en av lederne og gleder seg stort, for han vet hvor viktig denne uka kan v\u00e6re for barna og ungdommene som kommer.", "Samtaleterapi hos psykolog ble aldri en l\u00f8sning for Simen Alm\u00e5s, i stedet valgte han til slutt \u00e5 \u00e5pne seg for familien, \u00e5 prate ut om de m\u00f8rke tankene, og han fikk gode refleksjoner tilbake. I dag har han stadig samtaler med seg selv. Og n\u00e5 kommer han godt ut av samtalene.", "- Jeg gikk rundt og trodde at utseendet mitt var s\u00e5 viktig, men det har jo ingen betydning! Jeg s\u00e5 meg selv i speilet, og tanker om at jeg var stygg og f\u00e6l, var i hue mitt hele tida. I dag sier jeg til meg selv: \u00abDu er en bra person Simen, jeg liker deg. Selv om du har en del arr p\u00e5 kroppen, s\u00e5 ser du bra ut!\u00bb Jeg er blitt min egen beste venn.", "\u00abSky ilden\u00bb er en informasjonskampanje for \u00e5 redusere antallet brannskader og konsekvenser av brannskader p\u00e5 person. Kampanjen er et samarbeid mellom Norsk forening for brannskadde og Norsk brannvernforening for \u00e5 fortelle publikum hva de kan gj\u00f8re for \u00e5 unng\u00e5 brannskader og hvordan man kan behandle skader som likevel har oppst\u00e5tt. Kampanjen er i f\u00f8rste omgang rettet mot barnehager, skoler og sm\u00e5barnsforeldre.", "Prosjektet er st\u00f8ttet av Helsedirektoratet.", "I dag har Simen l\u00e6rt s\u00e5pass mye av fyren i speilet at han h\u00e5per at ogs\u00e5 andre kan f\u00e5 nytte av l\u00e6rdommen. Om de er brannskadd eller ikke.", "- Ungdom i dag opplever et enormt utseendepress, vi er s\u00e5 opptatt av hva andre mener om oss, men det er jo mye viktigere \u00e5 v\u00e6re opptatt av hva du mener om deg selv, at du liker deg selv. Hvorfor skal du la meninger fra perifere og uviktige personer styre livet ditt?", "Til sommeren har det g\u00e5tt ti \u00e5r siden ulykken skjedde. Det har v\u00e6rt \u00e5r med smerte, glede, og ikke minst - enorm l\u00e6rdom. P\u00e5 veien tilbake til et liv verdt \u00e5 leve, har Simen tenkt, reflektert og opplevd mye. Da han var p\u00e5 god vei til \u00e5 jobbe seg ut av sin psykiske smerte og finne ut av livet, dro han med seg et par kamerater og dro p\u00e5 en politisk ungdomsleir. Det var det forferdelige \u00e5ret.", "Han kom hjem fra Ut\u00f8ya med en ny stor sorg over alle de tapte livene, men ogs\u00e5 med takknemlighet over at s\u00f8steren hans og de to kompisene han hadde tatt med seg, ogs\u00e5 kom hjem i live.", "- Jeg var heldig oppi det hele, jeg kom hjem. Men jeg tenker mye p\u00e5 dem som aldri fikk hjem sine, sier han.", "1. Bensin m\u00e5 aldri brukes som tennv\u00e6ske.", "2. Etterfyll ikke r\u00f8dsprit p\u00e5 apparat som nettopp har v\u00e6rt i bruk.", "3. Ikke la sm\u00e5 barn oppholde seg ved en komfyr i bruk.", "4. S\u00f8rg for at kjeleh\u00e5ndtak peker innover.", "5. Mont\u00e9r  barnesikring p\u00e5 komfyr og stikkontakter.", "6. Avgrens barns  tilgang til peis og varme overflater.", "7. Unng\u00e5  lange bordduker, og sikre at stearinlys og varme drikker er plassert utenfor barns rekkevidde.", "8. Ikke l\u00f8ft varme drikker eller varme gryter i n\u00e6rheten av, eller over, barn. V\u00e6r ekstra oppmerksom ved amming.", "9. Oppbevar fyrt\u00f8y p\u00e5 en trygg m\u00e5te.", "10. Pass p\u00e5 at barn ikke kan tappe brennhett vann fra krana. Juster gjerne ned temperaturen p\u00e5 vannet fra berederen.", "Han vet hvordan det er p\u00e5 bunnen, han har v\u00e6rt der. Men han hadde oppskriften p\u00e5 \u00e5 komme seg opp. For han hadde l\u00e6rt seg \u00e5 snakke.", "Simen har tenkt seg om. Mange ganger. Lenge. Han er blitt en 22-\u00e5ring med en hundre\u00e5rings klokskap, basert p\u00e5 tunge erfaringer og timer p\u00e5 timer med tanker. N\u00e5 reiser han rundt og holder foredrag, kanskje kan han med det hjelpe andre.", "Jeg skulle gjerne v\u00e6rt foruten smerten og alt det vonde, men jeg kunne ikke v\u00e6rt foruten alle arrene mine og skaden min, for det har gjort livet mitt til det det er i dag. Hadde jeg ikke v\u00e6rt brannskadd, hadde jeg ikke f\u00e5tt oppleve alle som har kommet inn i livet mitt p\u00e5 grunn av skaden min, og det er ganske fantastisk \u00e5 tenke p\u00e5, sier Simen. Etter mange tankefulle \u00e5r har han klart \u00e5 finne n\u00f8kkelen til \u00e5 v\u00e6re tilfreds med sitt eget liv. Og med seg selv.", "- I dag er min brannskade min stolthet. Dette er meg. Og det kjennes vanvittig godt.", "- Brannskaden har gitt meg et nytt perspektiv. Den har pushet meg til \u00e5 gj\u00f8re ting jeg ellers ikke ville gjort, ta utfordringer jeg ellers ikke ville tatt.", "Mathilde Hanssen S\u00f8ndenaa. 25 \u00e5r, student, snart sivilingeni\u00f8r. Jobb er i boks, fremtiden lys.", "Hun kommer rett fra trening, en ung, smilende og utadvendt kvinne med et litt annerledes ansikt. En litt annerledes historie.", "Det er juni 2005. Snart sommerferie og \u00e5ttende klasse p\u00e5 Sverresborg ungdomsskole er p\u00e5 avslutningstur i Br\u00f8ttemsmarka i Kl\u00e6bu. Blant dem, \u00e5tte jenter som ikke er s\u00e5 gode p\u00e5 stormkj\u00f8kken.", "- Det var ingens feil, sier Mathilde.", "Det er trengsel rundt b\u00e5let med p\u00f8lsegrilling, s\u00e5 jentene tenker heller \u00e5 ordne maten sin ved teltet. Det er lite futt p\u00e5 stormkj\u00f8kkenet, s\u00e5 de tror det er tomt og fyller p\u00e5 med r\u00f8dsprit. S\u00e5 var det likevel en flamme der, og s\u00e5 eksploderer det, og s\u00e5 tar det fyr i den som st\u00e5r n\u00e6rmest.", "Mathilde.", "- Jeg forsto ikke helt hva som skjedde, det ble bare veldig varmt, forteller Mathilde, - og noen roper \u00abdu brenner!\u00bb", "Alvorlige ulykker med p\u00e5fylling av r\u00f8dsprit p\u00e5 stormkj\u00f8kken skjer fire-fem ganger i \u00e5ret, if\u00f8lge leder Kenneth Wangen i Norsk forening for brannskadde. Han \u00f8nsker r\u00f8dspritapparatene avskaffet i skolesammenheng.", "Hun fors\u00f8ker \u00e5 slokke ved \u00e5 rulle rundt p\u00e5 bakken, men det ender med at hun m\u00e5 springe til et lite myrvann i n\u00e6rheten. Etter hvert kommer en l\u00e6rer til, og hun blir tatt inn i et telt og kj\u00f8lt ned med v\u00e5te h\u00e5ndkl\u00e6r.", "Resultatet var at kroppen berget. Men ansiktet og litt av hendene ble skadd. Smerte kjente hun ikke f\u00f8r hun landet med luftambulansen p\u00e5 sykehuset.", "- Veldig mange kjenner ikke smerten f\u00f8r man innser hva som har skjedd, forklarer hun.", "Men s\u00e5 kom den. I to uker l\u00e5 hun p\u00e5 St. Olavs, f\u00f8r hun ble sendt videre til Haukeland. Det ble konstatert tredjegrads forbrenning. Sommeren hun var tretten, tilbrakte hun i Bergen.", "I 2015 kom 1390 personer i bare Tr\u00f8ndelag til lege og legevakt med brannskader. De mest kompliserte brannskadene sendes til Haukeland.", "Til sammen to m\u00e5neder p\u00e5 sykehus med infeksjoner, operasjoner, s\u00e5rstell og opptrening. S\u00e5 var ferien over, og Mathilde stilte til skolestart som alle andre niendeklassinger p\u00e5 Sverresborg. Med en ansiktsdekkende formst\u00f8pt silikonmaske.", "- Jo da, jeg timet sykehusoppholdet inn i sommerferien, smiler Mathilde. Uten masken som i ett \u00e5r skjulte alle smil og all mimikk. Tolv \u00e5r senere har hun fremdeles arr i ansiktet, men en rekke operasjoner har gjort huden adskillig bedre. Enn\u00e5 tar hun laserbehandling for arrene. Det er opp til henne om hun vil ha mer kirurgi, men hun er redd for infeksjonene som hun var mye plaget med den f\u00f8rste sommeren, da hun hadde stadige hudtransplantasjoner fra hodebunn til ansikt.", "- De m\u00e5tte barbere av meg alt h\u00e5ret for \u00e5 kunne ta hud fra hodebunnen. Jeg husker det nesten som det verste \u00e5 miste alt h\u00e5ret, jeg gikk med hatt i et \u00e5r, sier Mathilde. Men i dag er hun glad, h\u00e5ret vokste ut igjen, tykkere enn f\u00f8r.", "Silikonmasken ble hennes venn. Ikke som gjemmested, men som lindring. Masken bidro til \u00e5 gj\u00f8re arrene glattere, mykere og mindre r\u00f8de, og ikke minst - det lindret kl\u00f8en fra alle arrene som skulle gro.", "Men i familien og venneflokken var de glade den dagen hun kunne legge den bort.", "- S\u00e6rlig mamma! Med masken p\u00e5 hadde jeg jo ingen mimikk. Og vennene mine syntes det var godt \u00e5 se at gamle Mathilde var tilbake.", "Mathilde var tilbake, men hun var ikke lenger en bekymringsl\u00f8s ten\u00e5ring. Sommeren 2005 ble Mathilde voksen.", "Av de rundt 15 000 personene som \u00e5rlig f\u00e5r behandling for brannskader i Norge, er barn den mest utsatte gruppen.", "If\u00f8lge Norsk brannvernforening blir rundt 6000 barn brannskadd \u00e5rlig.", "- Jeg gikk rett fra \u00e5 v\u00e6re 13 til \u00e5 bli voksen. Jeg snakket mye med voksne, hadde veldig mange samtaler, forteller Mathilde. Hun er glad for at hun fikk skaden da hun var barn og ikke seinere i livet, sier hun. Det kan h\u00f8res rart ut i et utseendefiksert samfunn hvor puberteten kan v\u00e6re vanskelig nok i seg selv. Men kanskje nettopp derfor.", "At mange av de gamle vennene faktisk var til stede da det skjedde, gjorde det lettere for Mathilde \u00e5 komme tilbake til en hverdag p\u00e5 ungdomsskolen. Hun stilte f\u00f8rste skoledag med et foredrag klart og faren ved sin side.", "- I klassen visste jo alle hva som hadde skjedd, og det gjorde det veldig mye lettere. Og etter foredraget fortalte jeg alle alt.", "Mathilde er en sosial person, med mange venner, venner som kan lytte n\u00e5r hun trenger det, og glemme n\u00e5r hun trenger det.", "- Ingen behandler meg annerledes. De har liksom glemt det n\u00e5. Og noen ganger glemmer jeg det selv. Jeg vil jo ha det litt s\u00e5nn ogs\u00e5.", "Likevel kan det v\u00e6re fint \u00e5 fortelle. Da hun sommeren etter ulykken dro p\u00e5 Burn Camp, en sommerleir for brannskadde barn og unge, var det en befrielse \u00e5 f\u00e5 sp\u00f8rsm\u00e5l.", "- Burn Camp ga meg veldig mye. Det var deilig \u00e5 komme et sted hvor det var greit \u00e5 sp\u00f8rre og greit \u00e5 fortelle. N\u00e5r du har en s\u00e5 synlig skade, merker du fort at folk lurer, men nordmenn er jo litt tilbakeholdne, veldig mange er redd for \u00e5 sp\u00f8rre. Men i det siste har jeg bare begynt \u00e5 fortelle uten at folk sp\u00f8r. Og n\u00e5r folk blir kjent med meg, sier de ofte at de ikke tenker over det.", "Med gode venner og n\u00e6r familie har Mathilde kommet fra ulykken og brannskadene uten psykiske m\u00e9n, og etter alle operasjonene har hun heller ingen fysiske plager av skaden, bortsett fra en viss stivhet i ansiktet, \u00e5 gape hos tannlegen kan for eksempel v\u00e6re slitsomt. Men gapskratting g\u00e5r helt greit.", "- Ja, ha ha ha! Det g\u00e5r veldig fint!", "Hun legger ikke skjul p\u00e5 at det har v\u00e6rt tunge stunder, tanken p\u00e5 hvorfor det m\u00e5tte skje akkurat henne, urettferdigheten i det hele.", "- Men s\u00e5 har jeg ogs\u00e5 funnet veldig mye bra i det.", "- Hva kan v\u00e6re bra med \u00e5 bli skadet?", "- F\u00f8r ulykken var jeg en veldig forsiktig, stille og sjenert person, en som gjemte seg litt bort. Og s\u00e5 skjedde det.", "- Man kunne kanskje heller trodd at det ville v\u00e6rt motsatt?", "- Jo. Men det har jeg l\u00e6rt, at du m\u00e5 jo gj\u00f8re det beste ut av alle situasjoner. En s\u00e5 synlig skade i ansiktet har gitt mange utfordringer, men det har ogs\u00e5 styrket meg veldig og f\u00e5tt meg til \u00e5 gj\u00f8re ting jeg ellers ikke ville gjort ellers. Jeg har reist mye rundt i verden. Jeg studerer til \u00e5 bli byggingeni\u00f8r, det tror jeg kanskje ikke jeg ville ha gjort. Jeg pusher meg selv, for jeg vet at man klarer mer enn man tror. Og det har gitt meg perspektiv p\u00e5 livet, hva som er viktig. Det handler om hva du gj\u00f8r ut av ting selv. Jeg har funnet ut at ingenting kan stoppe meg om det er noe jeg har lyst til.", "Det er min l\u00e6rdom.", "Det er en kvelende varm julinatt i tropesommeren 2003 da Kenneth rives ut av s\u00f8vnen. Melding om brann. Det skal bli hans siste utrykning som r\u00f8ykdykker p\u00e5 tre \u00e5r.", "Den neste m\u00e5neden skal Kenneth Wangen ligge i koma, forbrent over 75 prosent av kroppen, men det vet han enn\u00e5 ikke n\u00e5r han og de andre i bil nummer to ankommer et overtent industribygg p\u00e5 L\u00f8renskog. Beskjeden er at to personer har hoppet ut fra f\u00f8rste etasje fra industribygget, som ellers er tomt. Men vegg i vegg med industrilokalet ligger en leilighet hvor det bor en sm\u00e5barnsfamilie i annen etasje. Det er usikkert om de er hjemme, s\u00e5 Kenneth g\u00e5r inn sammen med en kollega.", "Det er ingen r\u00f8yk, ingen brann i f\u00f8rste, Kenneth g\u00e5r opp trappa til andre etasje med slangen. Men da han st\u00e5r p\u00e5 toppen av trappa, skjer mye samtidig. Det blir veldig varmt, det smeller nede, beskjeden p\u00e5 sambandet er at det brenner under dem, at de m\u00e5 komme seg ut. Men Kenneth tr\u00e5r feil, tryner baklengs ned trappetrinnene og havner i bunnen av trappa der r\u00f8yken st\u00e5r tett. S\u00e5 tett at kollegaen passer rett bak ham uten \u00e5 se ham og videre ut. Selv kjenner ikke Kenneth seg igjen, og tror at han har falt helt ned i kjelleren.", "- Jeg skj\u00f8nner at jeg er n\u00f8dt til \u00e5 melde fra at jeg har problemer. Men finner ikke knappen, s\u00e5 jeg tar av meg hansken for \u00e5 si fra p\u00e5 sambandet at jeg er i kjelleren.", "Varmen er intens, og det blir vanskeligere \u00e5 tenke klart. Han f\u00e5r gjennomslag i t\u00f8yet.", "S\u00e5 brenner sambandet opp.", "Heldigvis ser en kollega ham gjennom ytterd\u00f8ra og neste d\u00f8ra, f\u00e5r tak i nakken hans, og de kommer seg ut, der ambulansen allerede st\u00e5r klar. Kenneth er blitt kraftig forbrent, men enn\u00e5 synes det ikke.", "- H\u00e5nda er stygg, men ellers s\u00e5 det egentlig ut som jeg hadde hatt en heftig dag i badstua, litt r\u00f8dflammete, forteller Kenneth, og legger brannkompetent til: Men det gjelder \u00e5 komme fort i gang med kj\u00f8ling, for etter ei stund har du ikke hud igjen ...", "Da han kommer inn p\u00e5 A-hus, skj\u00e6rer de opp h\u00e5nda hans fra h\u00e5ndleddet og ut langs hver eneste finger.", "- Jeg kunne drept han som gjorde det, for det var uten bed\u00f8velse. Men i dag er jeg veldig takknemlig, for det reddet h\u00e5nda mi. H\u00e5nda var jo rett og slett stekt, og uten \u00e5 skj\u00e6re opp, ville blodsirkulasjonen stoppet opp, forteller Kenneth.", "Deretter ble det Haukeland, infeksjon, en m\u00e5ned i koma, totalt tre-fire m\u00e5neder i Bergen. Og deretter en del til og fra.", "If\u00f8lge en studie publisert i Tidsskriftet Den norske legeforening i november i fjor, var gjennomsnittlig liggetid for brannskadde p\u00e5 Haukeland i 2012 p\u00e5 11,3 d\u00f8gn. Norsk forening for brannskadde regner gjerne at \u00e9n prosent brannskade tilsvarer \u00e9n liggedag, men dette er veldig individuelt.", "Og her bes sarte sjeler \u00e5 hoppe over et par avsnitt, p\u00e5 grunn av \u00absterke scener\u00bb, som det heter p\u00e5 nyhetene. For p\u00e5 venstreh\u00e5nda skrapte de av alt kj\u00f8ttet, til bare skjelettet var igjen, med l\u00f8se sener opp\u00e5. Deretter boret de hull inn i beinstrukturen mange steder rundt p\u00e5 h\u00e5nda og trakk p\u00e5 en hanske med en spesiell olje inni.", "- Etter hvert tyter det kj\u00f8tt ut av hullene og legger seg rundt skjelettet. Og etter tre m\u00e5neder la de p\u00e5 hud. Og dette er resultatet! Kenneth viser fram h\u00e5nda, som riktignok har f\u00e5tt juling, men i dag utrolig nok er f\u00f8rlig og brukandes nok til at han fremdeles kan v\u00e6re i jobben.", "Men det skulle ta lang tid f\u00f8r han kom s\u00e5 langt. Sterke smertestillende medisiner f\u00f8rte til m\u00e5neder i \u00abnarkorus\u00bb, med p\u00e5f\u00f8lgende abstinenser. Livet var temmelig shitty.", "Brannskader er et st\u00f8rre samfunnsmessig problem enn man tidligere har kjent til.", "- I tillegg til ligged\u00f8gn og medisinsk behandling, vil frav\u00e6r fra arbeidslivet i form av sykmeldinger og varig uf\u00f8rhet, gi enorm samfunns\u00f8konomisk belastning. Vi snakker om milliardbel\u00f8p, sier informasjonsr\u00e5dgiver Tor Erik Skaar i Norsk brannvernforening.", "- Jeg var vant til \u00e5 v\u00e6re en ressurs, \u00e5 gj\u00f8re en viktig jobb for mange. N\u00e5 fikk jeg virkelig f\u00f8le p\u00e5 det \u00e5 g\u00e5 hjemme. Jeg f\u00f8lte meg ikke akkurat veldig mye verdt, forteller Kenneth, som til sammen var sykmeldt i tre \u00e5r.", "- I tillegg forsvant mesteparten av h\u00e5ret, jeg hadde masse stygge arr, \u00e5pent bein p\u00e5 h\u00e5nda, abstinenser og var ikke verdt noe for noen.", "S\u00e5 da han etter det f\u00f8rste elendige \u00e5ret kom p\u00e5 Burn Camp, var det en etterlengtet endring i hverdagen.", "- Tenk, jeg kom p\u00e5 en leir for brannskadde som brannskadd brannmann. Det var omtrent Justin Bieber ganger fem, flirer han. Den f\u00f8lelsen av \u00e5 kunne bidra overfor dem ... plutselig er du en ressurs igjen!", "Kenneth Wangen er helt klart en ressurs. Og enda mer n\u00e5 enn f\u00f8r brannskaden. Etter at han kom tilbake i jobben som brannmann, er han blitt utrykningsleder i Nedre Romerike brann- og redningsvesen. Dessuten har han tatt p\u00e5 seg jobben som leder i Norsk forening for brannskadde, en frivillig forening som jobber for \u00e5 hjelpe brannskadde og deres p\u00e5r\u00f8rende. De er ogs\u00e5 arrang\u00f8r av Burn Camp, sommerleiren for brannskadde barn og unge som har hjulpet s\u00e5 mange. Inkludert ham selv.", "- B\u00e5de Burn Camp og de foredragene jeg har holdt, har hjulpet meg mye, sier Kenneth.", "N\u00e5 er han primus motor for at flere skal f\u00e5 oppleve fellesskap og mestring.", "- Mange kommer helt tilkneppet og drar igjen i bare T-skjorta. Det er ikke bare mora til Simen som har felt noen t\u00e5rer n\u00e5r de har sett det, sier Kenneth. Han forteller om unger som er 14 \u00e5r som aldri har badet f\u00f8r, men som kler av seg og bader for f\u00f8rste gang p\u00e5 Burn Camp.", "- Det er ganske sterkt \u00e5 f\u00e5 oppleve."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "439022e121da0200f9d240b5b0223e7167a6108c758b22bc1b1b1458ee2445c9"}, {"field": "createtime", "value": "2017-02-11T07:59:36.000Z"}, {"field": "description", "value": "Lyden av smerte. Huden som brenner. Man glemmer det aldri. Men man kan legge det bak seg. G\u00e5 videre. Slik som Simen."}, {"field": "dominantimage", "value": "http://www.adressa.no/pluss/magasin/article14193826.ece/udxxpe/ALTERNATES/w980-default/tre%20i%20samtale"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/378fe0b1e4bbf50c28aa6dcb61e8aef1e9165406.jpg?597a5763"}, {"field": "dominantthumbnaildimensions", "value": "300x169"}, {"field": "heading", "value": ["Merket av smerte, klok av skade -adressa.no", "GUTTEN I SPEILET", "En levende fakkel", "- Det jeg husker aller best er knitringen, den lyden du h\u00f8rer n\u00e5r du sitter ved et b\u00e5l. Men denne gangen var det huden min som gikk opp i flammer.", "En kamp p\u00e5 liv og d\u00f8d", "Klok av skade", "N\u00e5 var min f\u00f8rste tanke at jeg aldri noen gang kom til \u00e5 f\u00e5 holde rundt ei nydelig jente. Og min andre tanke at det ikke var noen vits i \u00e5 fortsette livet.", "Burn Camp", "Samtalene med gutten i speilet", "Det beste som har skjedd", "- Brannskaden er det verste, men ogs\u00e5 det beste som har skjedd meg i livet.", "MATHILDES ANSIKT", "Stormkj\u00f8kkenets forbannelse", "- Den morgenen hadde jeg st\u00e5tt og vurdert om jeg skulle ta fleece eller ull. Jeg er veldig glad i dag for at jeg valgte ullgenseren som mamma hadde strikket til meg.", "Med en s\u00e5nn skade blir du veldig synlig, da gikk det ikke an \u00e5 gjemme seg lenger.", "EN SMELTET BRANNHJELM", "Ingen r\u00f8yk uten ild", "Noe drypper ned foran \u00f8ynene hans. Det er hjelmen som smelter.", "\u00c5 gro en ny h\u00e5nd", "H\u00e5pet i et fellesskap", "Her kan du lese flere saker fra Ukeadressa"]}, {"field": "id", "value": "378fe0b1e4bbf50c28aa6dcb61e8aef1e9165406"}, {"field": "keyword", "value": ["Ukeadressa", "Brann", "Simen Alm\u00e5s", "Mathilde Hanssen S\u00f8ndenaa", "Kenneth Wangen", "hovedreportasjen", "brannskadd", "burn camp"]}, {"field": "keywords", "value": "Ukeadressa,Brann,Simen Alm\u00e5s,Mathilde Hanssen S\u00f8ndenaa,Kenneth Wangen,hovedreportasjen,brannskadd,burn camp"}, {"field": "kw-category", "value": ["pluss", "magasin"]}, {"field": "kw-concept", "value": ["brannskadd", "burn camp"]}, {"field": "kw-entity", "value": ["helsedirektoratet", "st. olavs", "ukeadressa", "nedre romerike", "ut\u00f8ya", "t-skjorte", "tidsskriftet den", "norsk", "sverresborg", "t-skjorta", "haukeland", "br\u00f8ttemsmarka", "a-hus", "burn camp"]}, {"field": "kw-location", "value": ["kl\u00e6bu", "gj\u00f8vik", "l\u00f8renskog", "tr\u00f8ndelag", "trondheim", "norge", "bergen"]}, {"field": "kw-pageclass", "value": "article"}, {"field": "kw-person", "value": ["justin bieber", "kenneth wangen", "mathilde hanssen s\u00f8ndenaa", "tor erik skaar", "simen alm\u00e5s"]}, {"field": "kw-sentiment", "value": "negative"}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14193826.ece/udxxpe/ALTERNATES/w980-default/tre%20i%20samtale"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Merket av smerte, klok av skade"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/02/11/Merket-av-smerte-klok-av-skade-14193834.ece"}, {"field": "pageclass", "value": ["article"]}, {"field": "publishtime", "value": "2017-02-11T07:35:11.000Z"}, {"field": "recs-articleid", "value": "14193834"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-02-11T07:35:11.000Z"}, {"field": "recs-rawtitle", "value": "Merket av smerte, klok av skade -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Lyden av smerte. Huden som brenner. Man glemmer det aldri. Men man kan legge det bak seg. G\u00e5 videre. Slik som Simen."}, {"field": "thumbnail", "value": "http://content-thumbnail.cxpublic.com/content/thumbnail200x150/378fe0b1e4bbf50c28aa6dcb61e8aef1e9165406.jpg?597a5763"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-27T21:13:07.000Z"}, {"field": "title", "value": "Simen var en levende fakkel"}, {"field": "url", "value": "http://www.adressa.no/pluss/magasin/2017/02/11/Merket-av-smerte-klok-av-skade-14193834.ece"}, {"field": "urlhash", "value": "378fe0b1e4bbf50c28aa6dcb61e8aef1e9165406"}], "score": 0.3659154, "siteId": "9222270286501375973", "id": "378fe0b1e4bbf50c28aa6dcb61e8aef1e9165406"}

