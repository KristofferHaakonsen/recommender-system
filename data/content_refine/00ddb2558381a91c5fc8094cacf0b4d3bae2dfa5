{"fields": [{"field": "modifiedtime", "type": "time", "value": "2017-05-28T14:46:11.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "St. Olavs Hospital", "hovedreportasjen"]}, {"field": "author", "value": "hilde skjesol"}, {"field": "body", "value": ["De vil aldri glemme denne h\u00f8stdagen for snart fire \u00e5r siden. Stig Ove og kona Ann Kristin hadde s\u00e5 vidt blitt vant til tanken om at de i godt voksen alder skulle bli sm\u00e5barnsforeldre igjen. Et kj\u00e6rlighetsbarn, en attp\u00e5klatt og et barn som ikke var helt planlagt, var p\u00e5 vei. Men det skulle komme mer.", "Et par dager tidligere hadde Ann Kristin latt seg overtale til \u00e5 ta fostervannspr\u00f8ve, til \u00e5 f\u00e5 stukket en n\u00e5l gjennom den gravide magen. P\u00e5 en ultralyd ble det oppdaget en nakkefold p\u00e5 fosteret, og en mistanke om at ikke alt var som det skulle v\u00e6re, ble s\u00e5dd. Fostervannspr\u00f8ven bekreftet mistanken, fosteret som de allerede hadde sett var en gutt, hadde trisomi 21, Downs syndrom.", "Downs syndrom, eller trisomi 21, er en medf\u00f8dt tilstand. Den vanligste \u00e5rsaken er en ekstra kopi av kromosom 21, slik at barnet er f\u00f8dt med 47 i stedet for 46 kromosomer.", "Alle barn med Downs syndrom har forsinket intellektuell utvikling, men i sv\u00e6rt varierende grad. Noen fullf\u00f8rer skole og lever selvstendige liv med tilrettelagt arbeid, andre trenger mye hjelp i hverdagen.", "En del har medf\u00f8dt hjertefeil eller misdannelser i mage-tarmsystemet. Barn med downs har \u00f8kt risiko for lavt stoffskifte, c\u00f8liaki, luftveisinfeksjoner og en viss \u00f8kt risiko for noen typer blodkreft.", "Barn med Downs syndrom har en h\u00f8yere risiko for \u00e5 d\u00f8 i l\u00f8pet av det f\u00f8rste leve\u00e5ret sammenlignet med andre barn.", "Kilde: Folkehelseinstituttet", "- Du tror du er forberedt, men s\u00e5 er du ikke det likevel. Det ble en f\u00f8lelsesladet kveld, og en vanskelig periode, husker Ann Kristin.", "- Det var forferdelig \u00e5 st\u00e5 i det. Vi hadde bestemt oss for at vi skulle b\u00e6re frem barnet. Men da vi fikk vite dette, visste vi at vi hadde et valg. Et helt umenneskelig valg, sier Stig Ove.", "I 2015 ble det f\u00f8dt 69 barn med Downs syndrom i Norge. De fleste ble f\u00f8dt fordi foreldrene ikke visste eller ikke ville vite at barnet hadde et kromosom ekstra. 58 foreldrepar fikk beskjed om at fosteret hadde downs. Bare tre av dem valgte \u00e5 b\u00e6re frem barnet.", "- De fleste kvinner tar abort n\u00e5r de f\u00e5r vite diagnosen. Slik har det v\u00e6rt de siste \u00e5rene, sier Kari Klungs\u00f8yr, overlege ved Medisinsk f\u00f8dselsregister.", "I 2014 valgte sju kvinner \u00e5 b\u00e6re frem et barn de visste hadde downs. En av dem var Ann Kristin.", "Det er tidlig formiddag en fredag i mai, og Noah (3) sitter i tripp-trapp-stolen ved enden av kj\u00f8kkenbordet og lurer p\u00e5 om han er mest tr\u00f8tt eller mest sulten. Han og foreldrene bor egentlig i Kl\u00e6bu, men n\u00e5 har de nettopp ankommet deres andre hjem, idylliske Nesset g\u00e5rd i Lys\u00f8ysund. Feriestedet som Ann Kristin og Stig Ove kj\u00f8pte i fjor for \u00e5 ha en plass for \u00e5 samle hele storfamilien, mine, dine og v\u00e5rt barn. N\u00e5 venter en langhelg helt nede ved sj\u00f8kanten.", "Noah gnir seg i \u00f8ynene og gjesper. S\u00e5 bryter han ut i et stort smil, klapper i hendene og hopper opp og ned p\u00e5 stolen. Mamma Ann Kristin drar ut en stekeplate med nytinte boller fra stekeovnen. Da er Noah glad for at han ikke la seg til \u00e5 sove i senga p\u00e5 loftet. Mammas hjembakte boller har han smakt f\u00f8r.", "- Vi opplever s\u00e5 utrolig mye glede ved \u00e5 v\u00e6re foreldre til Noah. Han har l\u00e6rt oss \u00e5 leve livet her og n\u00e5, \u00e5 sette pris p\u00e5 hverdagen, sier Ann Kristin.", "Glede var det mindre av da de fikk beskjeden fra St. Olav om at Noah hadde downs. Lykken over et nytt liv ble avl\u00f8st av frykt, tvil, sorg og fortvilelse hos Ann Kristin og Stig Ove. Begge hadde to barn hver fra f\u00f8r. N\u00e5 var en attp\u00e5klatt p\u00e5 vei, og han hadde f\u00e5tt en diagnose allerede f\u00f8r han ble f\u00f8dt.", "De gjorde som de fleste andre ville gjort i samme situasjon: De s\u00f8kte p\u00e5 nettet, og leste alt de kom over om Downs syndrom.", "- Det var s\u00e5 mye ondsinnet, sier Ann Kristin.", "Hun satt igjen med en f\u00f8lelse av at barn med downs ikke hadde livets rett, at det var hennes plikt \u00e5 ta bort fosteret. Et barn med downs ville bli en utgift for samfunnet.", "- Jeg ble s\u00e5 i tvil. Er det slik at verden vil se stygt p\u00e5 meg hvis jeg b\u00e6rer frem barnet? Det var absurd \u00e5 kjenne p\u00e5 den f\u00f8lelsen.", "Ann Kristin ble satt ut av det hun leste og av at s\u00e5 mange i hennes situasjon hadde valgt abort. Stig Ove kjente p\u00e5 frykten, usikkerheten over hvilke oppgaver som ventet dem som foreldre til et annerledes barn. Han visste ingen ting om downs, det eneste som falt ham inn var musikkgruppen Dissimilis. Et vennepar mente at et barn med downs ville gi dem en heftig omsorgsoppgave i mange \u00e5r.", "De brukte et par uker p\u00e5 \u00e5 innhente informasjon, prate, veie for og imot. De tenkte p\u00e5 sin egen situasjon som foreldre, men la det raskt bort. Det var ikke dem dette handlet om. Det handlet om barnet de ventet, og om det skulle f\u00e5 leve. De la en livsreise for Noah, 20 \u00e5r frem i tid. Hvordan ville det bli for ham \u00e5 vokse opp? Hvordan ville samfunnet m\u00f8te ham? Ville han f\u00e5 venner?", "I dag er de glad de var s\u00e5pass voksne, at de var trygge p\u00e5 hverandre, og at de hadde barn fra f\u00f8r.", "Hadde dette v\u00e6rt deres f\u00f8rste barn, kunne valget v\u00e6rt enda mer krevende.", "- For meg ble det s\u00e5 viktig at jeg kjente liv, og at jeg kjente sterke spark i magen. Jeg kunne ikke velge bort barnet, sier Ann Kristin.", "De har respekt for at andre velger annerledes. At foreldre kjenner p\u00e5 frykten for det ukjente, p\u00e5 presset fra samfunnet. Et press om at alt skal v\u00e6re normalt, om at en skal f\u00e5 velskapte barn som har alle muligheter.", "Men Ann Kristin tror ogs\u00e5 noen velger bort det som er vanskelig, at de heller vil ha et barn uten downs.", "- Det blir kynisk. Det f\u00e5r jeg vondt av. Da handler det om at en skal velge p\u00e5 \u00f8verste hylle, sier hun.", "Da de hadde valgt \u00e5 fortsette svangerskapet, skrev de et brev til familie, venner og kjente for \u00e5 fortelle at de ventet et barn med downs. De ble m\u00f8tt med varme, forst\u00e5else og gratulasjoner.", "- Min eldste s\u00f8nn Martin sa det s\u00e5 fint da jeg fortalte at han skulle f\u00e5 en lillebror med downs. \u00abIkke noe problem. Like mye kj\u00e6rlighet, litt mer arbeid\u00bb, var hans reaksjon, forteller Stig Ove.", "- I dag skj\u00f8nner jeg ikke hvorfor det ble s\u00e5 vanskelig \u00e5 velge livet for Noah. N\u00e5 er det nesten grotesk at vi i det hele tatt tenkte tanken p\u00e5 abort, sier Ann Kristin.", "I femte etasje p\u00e5 Kvinne-barn-senteret ved St. Olavs Hospital ligger Nasjonalt senter for fostermedisin, eller Nasjonal behandlingstjeneste for avansert invasiv fostermedisin som det n\u00e5 heter. Hit kommer gravide fra hele Midt-Norge for \u00e5 f\u00e5 vite om fosteret er friskt, om svangerskapet er normalt, om det er en gutt eller jente som gj\u00f8r seg klar for \u00e5 m\u00f8te verden.", "Men tilbudet som rulles ut til gravide, er ulikt: I normale svangerskap er det ultralyd i svangerskapsuke 18. Gravide kvinner over 38 \u00e5r eller kvinner som av ulike \u00e5rsaker har et risiko-svangerskap, tilbys derimot kombinert testing med ultralyd og blodpr\u00f8ve tidligere. Blir det fattet mistanke om at noe er galt, f\u00f8lges dette opp av fosterdiagnostikk som morkakepr\u00f8ve eller fostervannspr\u00f8ve.", "Friske kvinner med normale svangerskap f\u00e5r tilbud om \u00e5tte kontroller i svangerskapet fram til uke 40. Etter uke 41 f\u00f8lges rutinene for overtid.", "Vanligvis tilbys ultralydunders\u00f8kelse i uke 17-19. Hensikten er \u00e5 bestemme termin, se etter antall fostre, morkakens plassering og fosterets anatomi.", "For kvinner over 38 \u00e5r, og kvinner som av ulike grunner har et risikosvangerskap, tilbys fosterdiagnostikk. Dette for \u00e5 unders\u00f8ke om fosteret har sykdom eller utviklingsavvik.", "Fosterdiagnostikk best\u00e5r av en spesiell ultralydunders\u00f8kelse i uke 11-14, kombinert med en blodpr\u00f8ve i uke 8-14 (KUB-test). Den gravide kan ogs\u00e5 ta en blodpr\u00f8ve i uke 15-17. Ut fra dette beregnes risikoen for om fosteret har kromosomfeil. Den gravide bestemmer selv om hun deretter vil benytte seg av morkakepr\u00f8ve eller fostervannspr\u00f8ve. Pr\u00f8vene som inneb\u00e6rer en tynn n\u00e5l gjennom magen og inn i livmoren, medf\u00f8rer en abortrisiko p\u00e5 0,5 prosent.", "Det er n\u00e5 gitt klarsignal til \u00e5 innf\u00f8re en ny type blodpr\u00f8ve, NIPT (Non-invasive prenatal testing). Blodpr\u00f8ven kan p\u00e5vise trisomi 13, 18 og 21 (bl.a. Downs syndrom). Blodpr\u00f8ven skal bare tilbys som alternativ til morkakepr\u00f8ve eller fostervannspr\u00f8ve n\u00e5r det er p\u00e5vist h\u00f8yere risiko for trisomi.", "I 2015 ble det gjennomf\u00f8rt fosterdiagnostikk i rundt 11 prosent av alle svangerskapene.", "I halvparten av tilfellene var h\u00f8y alder \u00e5rsak til at den gravide kvinnen fikk tilbudet.", "Det ble p\u00e5vist sykdom, misdannelse eller lignende hos fosteret i 16 prosent av svangerskapene.", "En av tre av de gravide valgte som f\u00f8lge av det \u00e5 avbryte svangerskapet. Andel svangerskapsavbrudd varierer med avvik. H\u00f8yest antall svangerskapsavbrudd skjer ved p\u00e5visning av Downs syndrom.", "Kilde: Helsedirektoratet", "Vordende foreldrepar vil vite mest mulig, tidligst mulig. F\u00e5 har t\u00e5lmodighet til \u00e5 vente helt til de f\u00e5r tilbud om ultralyd i uke 18. Mange betaler 1400-1500 kroner for \u00e5 se antydningene av et lite menneske p\u00e5 en privat ultralydskjerm.", "- De vil se at det er et liv, at hjertet sl\u00e5r. Kvinner vil gjerne ha full kontroll p\u00e5 livet. Da er det unaturlig at de ikke skal f\u00e5 vite noe f\u00f8r halve svangerskapet er g\u00e5tt, sier Birgitte Heiberg Kahrs, overlege ved senteret.", "Hun ansl\u00e5r at \u00e5tte av ti kommer til tidlig ultralyd, enten privat eller offentlig. Dette viser behovet for en tidligere ultralyd til alle, mener Kahrs. Hun sier det er medisinske grunner til \u00e5 gjennomf\u00f8re ultralyd tidligere enn i dag, fordi det i noen tilfeller kan v\u00e6re avgj\u00f8rende for utviklingen av svangerskapet. Ved tvillingsvangerskap kan oppf\u00f8lgingen bli bedre, og for kvinner som har et foster som har s\u00e5 store avvik at det ikke vil kunne leve, kan de slippe \u00e5 g\u00e5 halve svangerskapet f\u00f8r dette blir oppdaget.", "Men tidlig ultralyd vil ogs\u00e5 f\u00f8re til at det blir oppdaget flere svangerskap hvor alt ikke er etter normalen. Nakkefolden som er karakteristisk hos foster med Downs syndrom, er bare synlig rundt uke 11-13.", "- Da vil vel enda flere velge abort?", "- Kanskje, men vi vet ikke, for vi har ikke pr\u00f8vd dette i Norge. Det er ingen selvf\u00f8lge at kvinner tar abort i en slik situasjon. De som i dag tar abort, er de som har valgt \u00e5 ta tester fordi de \u00f8nsker \u00e5 vite, sier Kahrs og viser til at flere kvinner velger \u00e5 ikke vite noe om fosteret f\u00f8r f\u00f8dselen.", "Hun sier det er ulike erfaringer fra andre land: I Danmark f\u00e5r alle gravide tilbud om tidlig ultralyd, og her f\u00f8des nesten ikke barn med Downs syndrom. I Storbritannia derimot, velger kvinner i st\u00f8rre grad \u00e5 b\u00e6re frem barn med Downs syndrom.", "En kvinne har selv rett til \u00e5 avgj\u00f8re om hun vil avbryte svangerskapet i l\u00f8pet av de tolv f\u00f8rste ukene av svangerskapet.", "Etter utgangen av tolvte svangerskapsuke m\u00e5 en kvinne s\u00f8ke en abortnemnd om \u00e5 f\u00e5 utf\u00f8rt abort. Et svangerskapsavbrudd kan skje n\u00e5r svangerskapet, f\u00f8dselen eller omsorgen for barnet kan f\u00f8re til urimelig belastning for kvinnen, om dette kan sette kvinnen i en vanskelig livssituasjon eller om det er stor fare for at barnet kan f\u00e5 alvorlig sykdom. Svangerskapsavbrudd kan ogs\u00e5 skje n\u00e5r kvinnen er blitt gravid som f\u00f8lge av seksuelt overgrep.", "Etter utgangen av attende svangerskapsuke kan et svangerskap ikke avbrytes med mindre det er s\u00e6rlig tungtveiende grunner for det. Er det grunn til \u00e5 anta at fosteret er levedyktig, kan tillatelse til svangerskapsavbrudd ikke gis. Et foster antas \u00e5 v\u00e6re levedyktig etter 22. svangerskapsuke.", "Abortloven tr\u00e5dte i kraft 1. januar 1976.", "Kilde: Abortloven/helsenorge.no", "- Jeg har tro p\u00e5 at gravide kvinner tar veloverveide valg, at de finner ut hva som er best for dem i deres situasjon, sier Kahrs.", "Overlegen sier deres oppgave f\u00f8rst og fremst er \u00e5 v\u00e6re fosterets lege, og at de derfor s\u00e5 tidlig som mulig vil se hvordan fosteret har det.", "- 30 prosent av foster med Downs syndrom, d\u00f8r av seg selv i svangerskapet. Disse kunne vi hjulpet med tidlig ultralyd. Mange har hjertefeil eller andre avvik som gj\u00f8r at de f\u00e5r en d\u00e5rlig start p\u00e5 livet. Vi kan gi dem et bedre utgangspunkt, sier Kahrs.", "Denne v\u00e5ren er det gitt klarsignal til \u00e5 innf\u00f8re en ny test ved norske sykehus , NIPT (Non-invasive prenatal testing). Dette er en blodpr\u00f8ve som er ufarlig, langt mer treffsikker og etterlengtet av fagmilj\u00f8et. Blodpr\u00f8ven skal erstatte morkakepr\u00f8ven og fostervannspr\u00f8ven, og skal gis til samme gruppe gravide, trolig allerede i h\u00f8st.", "Slik sett er det meste som f\u00f8r. Likevel har blodpr\u00f8ven f\u00f8rt til krevende, etiske debatter om hva slags liv som skal f\u00e5 leve og hva slags liv som er verdt \u00e5 leve. Blodpr\u00f8ven kan nemlig p\u00e5 et tidlig tidspunkt i svangerskapet, f\u00f8r grensen for selvbestemt abort, avsl\u00f8re fosterets gener og egenskaper. I Norge skal blodpr\u00f8ven bare benyttes til \u00e5 se etter trisomier, som f\u00f8rst og fremst handler om Downs syndrom.", "- NIPT er ikke bare en test, men et sp\u00f8rsm\u00e5l om hva slags samfunn vi skal ha, uttalte politikeren Kjell Ingolf Ropstad under KrF-landsm\u00f8tet i Trondheim nylig. I hans parti advares det mot at blodpr\u00f8ven vil f\u00f8re til et sorteringssamfunn. De betrakter testen som en jakt p\u00e5 barn med downs.", "Bj\u00f8rn K\u00e5re Myskja er nestleder i Bioteknologir\u00e5det, og til daglig professor ved Institutt for filosofi og religionsvitenskap ved NTNU. Han sa ja til blodpr\u00f8ven da sp\u00f8rsm\u00e5let ble behandlet i Bioteknologir\u00e5det, men sier det var en sv\u00e6rt vanskelig avgj\u00f8relse. Det begrunner han med at det er problematisk \u00e5 tilby en test hvor en prim\u00e6rt ser etter downs, en tilstand som verken er alvorlig eller livstruende.", "Samtidig mener han det er vanskelig \u00e5 argumentere for hvorfor bare en liten gruppe gravide skal f\u00e5 tilbudet om en slik blodpr\u00f8ve. Da det ble \u00e5pnet for fosterdiagnostikk, ble tilbudet begrenset fordi pr\u00f8vene innebar en risiko for u\u00f8nsket abort, og fordi det var en begrensning i kapasiteten. Disse grunnene st\u00e5r seg ikke i dagens situasjon, p\u00e5peker Myskja.", "- Er det naturlig at alle kvinner f\u00e5r tilbud om denne blodpr\u00f8ven tidlig i svangerskapet?", "- N\u00e5r blodpr\u00f8ven skal brukes til \u00e5 lete etter de tre trisomiene, deriblant Downs syndrom, s\u00e5 er det ikke rimelig at det offentlige skal tilby dette til alle gravide. Da vil vi bruke offentlige midler til \u00e5 lete etter avvik som ikke er spesielt problematiske \u00e5 leve med. Hvis samfunnet sier ja til det, s\u00e5 sier samfunnet at foster med downs b\u00f8r fjernes.", "Myskja mener at NIPT-testen \u00e5pner en ny verden innenfor fosterdiagnostikk, og at dette m\u00e5 lede til en st\u00f8rre debatt i Norge om hva slags tilbud gravide kvinner skal f\u00e5. Skal samfunnet \u00e5pne opp for at alle f\u00e5r blodpr\u00f8ven som tidlig avsl\u00f8rer at et foster har downs?", "- Dette er et vondt dilemma og et moralsk dilemma. Uansett hva vi gj\u00f8r, s\u00e5 blir det feil, mener Myskja.", "Hvis det offentlige opprettholder en restriktiv praksis, vil trolig flere s\u00f8ke svar hos private akt\u00f8rer og i andre land. Ved St. Olavs vet de at enkelte gravide sender blodpr\u00f8ve til private klinikker i Danmark eller Sverige for \u00e5 f\u00e5 svar p\u00e5 om fosteret har Downs syndrom. Men det er f\u00f8rst og fremst en mulighet for de ressurssterke.", "- Vi m\u00e5 finne frem til holdbare l\u00f8sninger som ikke f\u00f8rer oss mot en samfunnsstyrt sortering, en sortering hvor vi velger bort gode liv, samtidig som vi ivaretar prinsippene om selvbestemmelse og likebehandling i helsevesenet, sier Myskja.", "I april var Aksel Braanen Sterri, doktorgradsstipendiat ved Universitetet i Oslo, s\u00e5 sterk i sine uttalelser om downs at han ble politianmeldt. \u00abDe som har downs, vil aldri kunne leve fullverdige liv, uansett hvor mye vi som samfunn legger til rette for det. Downs er en \u00f8konomisk belastning for samfunnet\u00bb, sa han i et intervju med tidsskriftet Minerva.", "Litteraturhuset i Trondheim inviterte Sterri til debatt. I et fullsatt lokale medga Sterri at betegnelsen \u00abfullverdig liv\u00bb var uheldig, men sto fast p\u00e5 at det var et \u00e5pent sp\u00f8rsm\u00e5l om mennesker med downs er like lykkelige som andre, og at det er noen goder i et liv som en del mennesker med utviklingshemming ikke har tilgang p\u00e5. Han sa ogs\u00e5 at uansett hvor mye ressurser samfunnet bruker p\u00e5 mennesker med downs, s\u00e5 vil foreldre \u00f8nske seg friske barn. Fordi foreldre \u00f8nsker seg barn som har alle muligheter.", "- Om vi f\u00e5r et samfunn hvor ingen med downs blir f\u00f8dt, s\u00e5 er ikke det et d\u00e5rlig samfunn, sa Sterri.", "Berge Solberg, professor i medisinsk etikk ved NTNU, deltok i det samme m\u00f8tet. Han p\u00e5pekte at filosofer har et etisk ansvar for hva de sier i samfunnsdebatten, s\u00e6rlig n\u00e5r det kommer til \u00e5 vurdere verdien av et liv. Han ga uttrykk for at det er en vanskelig \u00f8velse \u00e5 si noe om et liv med downs, fordi vi vet for lite, og fordi et liv med downs varierer. Solberg p\u00e5pekte ogs\u00e5 at n\u00e5r Sterri vil bidra til \u00e5 gi gravide gode grunner for \u00e5 velge abort n\u00e5r de b\u00e6rer et barn med downs, s\u00e5 burde Sterri ogs\u00e5 gi gode grunner for \u00e5 beholde et barn med downs.", "- Foreldre til funksjonshemmede barn utviser en av de fremste dyder ved foreldreskap, nemlig aksept. Seleksjon st\u00e5r i et spenningsforhold til aksept. Vi trenger \u00e5 sette pris p\u00e5 verdien av aksept, sa Solberg.", "LES OGS\u00c5: Flat\u00e5s Lions-spiller kom gr\u00e5tende p\u00e5 trening: Skulle jeg v\u00e6rt valgt bort?", "P\u00e5 g\u00e5rden Olastu i Melhus har Anne Mari Malmin V\u00e5rhus (28) og Harald Gimse (29) v\u00e6rt tobarnsforeldre siden november i fjor. Da ble Ola (snart 3) storebror til Ragnar. Han veide bare 1640 gram da han ble f\u00f8dt seks uker for tidlig.", "Derfor m\u00e5tte han legge p\u00e5 seg litt f\u00f8r han kunne bli med hjem til Melhus.", "Men en uke senere endret alt seg. En lege sa at de hadde mistanke om at Ragnar hadde Downs syndrom, men at de var sv\u00e6rt usikre. En blodpr\u00f8ve kunne gi svaret.", "Anne Mari fikk den t\u00f8ffe beskjeden i sykehussenga. S\u00e5 m\u00e5tte hun ringe Harald som hadde v\u00e6rt syk og derfor m\u00e5tte holde seg borte fra intensivavdelingen.", "- Det var et sjokk, man er ikke forberedt p\u00e5 \u00e5 f\u00e5 en slik beskjed. Jeg hadde et risikosvangerskap, og hadde g\u00e5tt til jevnlige kontroller gjennom hele svangerskapet. De siste ukene var jeg innlagt p\u00e5 sykehuset p\u00e5 grunn av alvorlig morkakesvikt, og ble unders\u00f8kt daglig. Derfor var det s\u00e5 uventet at dette ikke ble oppdaget f\u00f8r, sier Anne Mari.", "Istedenfor \u00e5 tenke at legen tok feil, sa de til seg selv at \u00abRagnar har downs\u00bb. Da svaret p\u00e5 blodpr\u00f8ven kom fire dager senere, hadde det unge Melhus-paret jobbet seg gjennom sjokket, t\u00f8rket t\u00e5rene og godtatt situasjonen. De var blitt foreldre til Ragnar, en gutt med et kromosom ekstra.", "- Vi kan ikke v\u00e6re lei oss for at vi har f\u00e5tt et friskt barn, sier Anne Mari. Da hun l\u00e5 p\u00e5 sykehuset f\u00f8r og etter f\u00f8dselen, s\u00e5 hun andre foreldre som dro hjem uten barn. Hun tenker at det like gjerne kunne v\u00e6rt dem.", "- Vi kunne ha mistet ham, sier hun.", "De opplever at de har en stor heiagjeng med familie, slekt og venner som st\u00f8tter dem som familie. Men noen tenker annerledes. Anne Mari og Harald har f\u00e5tt h\u00f8re at det er synd p\u00e5 dem som har f\u00e5tt et slikt barn, noen er forundret over at de ikke reagerer sterkere, mens noen tr\u00f8ster med at Ragnar kan bli en fin maskot. Da Anne Mari ble en del av \u00abMammabanden\u00bb p\u00e5 sosiale medier, skrev en firebarnsmor at hennes st\u00f8rste skrekk var \u00e5 f\u00e5 et barn med downs. Det endret seg da hun fikk h\u00f8re om lille Ragnar.", "For foreldrene er Ragnar verken en maskot eller et barn med downs. Ragnar er Ragnar.", "- Han skal f\u00e5 den samme barndommen og de samme mulighetene som storebror Ola. Kanskje m\u00e5 vi justere litt p\u00e5 hvordan vi trodde livet skulle bli, hvilke planer og dr\u00f8mmer vi hadde. Og det kan v\u00e6re at Ragnar trenger litt ekstra hjelp i hverdagen, sier Anne Mari.", "F\u00f8r hun ble gravid, snakket de om hva de skulle gj\u00f8re hvis det ble oppdaget noe galt med fosteret. Anne Mari hadde jobbet med mennesker med downs, og tenkte at det kunne de takle. I dag er hun ganske sikker p\u00e5 at de ville valgt \u00e5 b\u00e6re frem barnet, selv om de hadde f\u00e5tt vite om downsdiagnosen.", "- Men jeg skj\u00f8nner at andre kan ta et annet valg. Vi har alle ulike forutsetninger, har ulike ressurser og er p\u00e5 ulike steder i livet, sier Harald.", "De mener Sterri beg\u00e5r et stygt angrep p\u00e5 en gruppe mennesker som ikke kan forsvare seg. Sterri skaper fordommer og lager et stigma rundt folk som ikke fortjener det, mener Anne Mari. Hun har valgt \u00e5 dele hverdagen som mor til et barn med downs p\u00e5 sosiale medier, fordi hun ser det er s\u00e5 mye uvitenhet i samfunnet. N\u00e5 har hun flere hundre f\u00f8lgere. Selv tenker hun at det ikke er s\u00e5 stor forskjell p\u00e5 \u00e5 v\u00e6re mor til Ola og mor til Ragnar.", "- Kanskje vil ikke Ragnar stifte sin egen familie, men jeg er sikker p\u00e5 at han vil bli verdens beste onkel.", "Tre \u00e5r etter at Ann Kristin og Stig Ove opplevde sitt livs dilemma, ser de at frykten de kjente p\u00e5, var ubegrunnet. Noah klarer seg fint. Han brukte litt lengre tid p\u00e5 \u00e5 l\u00e6re seg \u00e5 g\u00e5, men n\u00e5 l\u00f8per han ned bakkene til brygga. Han koser seg med \u00e5 bygge lego, elsker \u00e5 grave i sandkassa og vifter med tomlene for \u00e5 fortelle at det er tid for \u00e5 se p\u00e5 Ipaden.", "Men det er en bekymring som gir Ann Kristin vondt i magen. Vil Noah f\u00e5 venner i skolen, p\u00e5 fritida, som voksen?", "- Jeg tenker mye p\u00e5 hvordan hans sosiale liv blir. Vil han f\u00e5 venner som ikke er betalt for \u00e5 v\u00e6re sammen med ham? Det er det jeg gruer mest for, sier Ann Kristin.", "Selv vil de gi Noah st\u00f8tte, omsorg og kj\u00e6rlighet, men de vil ogs\u00e5 gi ham utfordringer og ikke la ham slippe unna fordi han har downs. De har de samme dr\u00f8mmer og planer for ham som de har hatt for de andre barna, samtidig som de er forberedt p\u00e5 \u00e5 m\u00e5tte justere kursen underveis.", "- Vi f\u00e5r noen tilbakemeldinger om at vi er heldige som er ressurssterke. Jeg tenker de fleste har mye mer ressurser enn de selv er klar over, og jeg tror de fleste vil hente frem ressurser til \u00e5 h\u00e5ndtere en slik situasjon. Det handler kanskje mest om hvordan vi lever livene v\u00e5re, og hvordan vi takler det vi m\u00f8ter p\u00e5 av utfordringer, sier Ann Kristin.", "De har valgt sin m\u00e5te. De gleder seg over livet slik det ble."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "4062afd83335069c9356b8586fb9c060f544a83ec324a57b25b093b3376a62bc"}, {"field": "createtime", "value": "2017-05-27T06:19:16.000Z"}, {"field": "description", "value": "Tidlig i svangerskapet fikk Ann Kristin og Stig Ove Bakken vite at barnet de ventet, hadde Downs syndrom. Skulle de gj\u00f8re som de fleste andre, velge abort?"}, {"field": "dominantimage", "value": "http://www.adressa.no/pluss/magasin/article14783207.ece/2o35co/ALTERNATES/w980-default/MD_Fosterdiagnostikk13.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/00ddb2558381a91c5fc8094cacf0b4d3bae2dfa5.jpg?5980162d"}, {"field": "dominantthumbnaildimensions", "value": "300x169"}, {"field": "heading", "value": ["De valgte livet for Noah -adressa.no", "Velge p\u00e5 \u00f8verste hylle", "Kontroll p\u00e5 det nye livet", "Testen som avsl\u00f8rer downs", "Et samfunn uten downs", "Den t\u00f8ffe beskjeden", "De samme dr\u00f8mmer"]}, {"field": "id", "value": "00ddb2558381a91c5fc8094cacf0b4d3bae2dfa5"}, {"field": "keyword", "value": ["Ukeadressa", "St. Olavs Hospital", "hovedreportasjen"]}, {"field": "keywords", "value": "Ukeadressa,St. Olavs Hospital,hovedreportasjen"}, {"field": "kw-category", "value": ["pluss", "magasin"]}, {"field": "kw-classification", "value": "family-and-parenting"}, {"field": "kw-concept", "value": ["liv", "downs", "barn", "downs syndrom"]}, {"field": "kw-entity", "value": ["ann kristin og stig ove bakken", "kvinne", "bioteknologir\u00e5det", "olavs hospital", "ragnar", "st. olav", "institutt", "non", "nasjonal", "lys\u00f8ysund", "olastu", "noah", "krf", "birgitte heiberg kahrs", "dissimilis", "medisinsk", "st. olavs hospital", "ann kristin og stig ove", "u. han", "mammabanden", "lions", "nasjonalt", "ipaden", "universitetet", "solberg", "anne mari og harald"]}, {"field": "kw-location", "value": ["kl\u00e6bu", "downs", "midt-norge", "ola", "storbritannia", "danmark", "trondheim", "norge", "melhus", "oslo", "martin", "sverige", "minerva", "nesset"]}, {"field": "kw-pageclass", "value": "article"}, {"field": "kw-person", "value": ["kari klungs\u00f8yr", "kjell ingolf ropstad", "aksel braanen sterri", "harald gimse", "anne mari malmin v\u00e5rhus", "stig ove bakken", "bj\u00f8rn k\u00e5re myskja", "anne mari", "ann kristin", "stig ove"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article14783207.ece/2o35co/ALTERNATES/w980-default/MD_Fosterdiagnostikk13.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "De valgte livet for Noah"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2017/05/27/De-valgte-livet-for-Noah-14783215.ece"}, {"field": "pageclass", "value": ["article"]}, {"field": "publishtime", "value": "2017-05-27T07:05:34.000Z"}, {"field": "recs-articleid", "value": "14783215"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2017-05-27T07:05:34.000Z"}, {"field": "recs-rawtitle", "value": "De valgte livet for Noah -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Tidlig i svangerskapet fikk Ann Kristin og Stig Ove Bakken vite at barnet de ventet, hadde Downs syndrom. Skulle de gj\u00f8re som de fleste andre, velge abort?"}, {"field": "thumbnail", "value": "http://content-thumbnail.cxpublic.com/content/thumbnail200x150/00ddb2558381a91c5fc8094cacf0b4d3bae2dfa5.jpg?5980162d"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-01T05:48:29.000Z"}, {"field": "title", "value": "De valgte livet for Noah"}, {"field": "url", "value": "http://www.adressa.no/pluss/magasin/2017/05/27/De-valgte-livet-for-Noah-14783215.ece"}, {"field": "urlhash", "value": "00ddb2558381a91c5fc8094cacf0b4d3bae2dfa5"}], "score": 0.52722687, "siteId": "9222270286501375973", "id": "00ddb2558381a91c5fc8094cacf0b4d3bae2dfa5"}

