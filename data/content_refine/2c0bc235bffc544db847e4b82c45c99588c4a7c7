{"fields": [{"field": "modifiedtime", "type": "time", "value": "2012-04-24T11:01:24.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "body", "value": ["Saken oppdateres.", "Velkommen, sier Arne Bernt Paulsen. I et halv \u00e5r har vi forberedt oss p\u00e5 dette m\u00f8tet. Utsatt det flere ganger, fordi han likevel ikke var klar til \u00e5 fortelle. Om sine liv - det med og det uten Lena, hans eneste barn.", "Vi har gruet oss, begge to.", "Han, fordi f\u00f8lelsene s\u00e5 vanskelig lar seg sette ord p\u00e5.", "Jeg, av frykt for ikke \u00e5 makte utfordringen: \u00c5 formidle det uforst\u00e5elige.", "Men vi ville det s\u00e5 gjerne, begge to.", "Han, fordi han har et minne \u00e5 \u00e6re og venner \u00e5 takke.", "Jeg, fordi jeg tror han har noe viktig \u00e5 dele med oss andre.", "- Uten innsatsen fra Sigmund og alle vennene hadde jeg aldri overlevd denne katastrofen.", "Han er lavm\u00e6lt, men levende. Kanskje litt gr\u00e5ere i tinningene enn f\u00f8r. Langt viktigere; glimtet og gleden kan igjen anes bak de st\u00e5ltr\u00e5d-innfattede glassene.", "- Dette bildet ble tatt den dagen Lena ble drept, sier han. Ei jente med caps'en bak fram, smilende foran PC'en som pappa hadde kj\u00f8pt til henne.", "P\u00e5 veggen henger et nytt Kvadraturen-bilde av billedkunstneren Else-Marie Jakobsen. Hun har laget mange harmdirrende bilder i protest mot raseringen av byens sentrum. Dette er ikke noe unntak, men protesten gjelder ikke trafikk, asfalt og avfolking. Denne gangen ligger hennes stillferdige protest i to sm\u00e5 kors. \u00d8verst til venstre, i Baneheia.", "- Vi fikk ett hver i gave, jeg og Klara, mammaen til Lena.", "Arne Bernt Paulsen, 44 \u00e5r, er en ekte gadas gutt. Arne Bernt kjente nesten alle, nesten alle kjente Arne Bernt. Alltid omgitt av storfamilie og venner - aldri forestilte han seg at de - fra en maidag i \u00e5r 2000 og i mange m\u00e5neder etterp\u00e5 - skulle bli s\u00e5 avgj\u00f8rende. Livet s\u00e5 ukomplisert ut, den gang han vokste opp i Kristiansand sentrum, med tre generasjoner under samme tak.", "Han var attp\u00e5klatt i en barneflokk p\u00e5 fire. Far jobbet hos en skipshandler, mor i parfymeri.", "- Jeg fikk med meg de siste lykkelige \u00e5rene i Kvadraturens liv som boligomr\u00e5de. Masse mennesker, nesten ingen biler og sm\u00e5butikker med kandis og annet snadder p\u00e5 nesten hvert hj\u00f8rne.", "Det hender han tar til smilet. Livet er fortsatt tungt, men ikke gledesl\u00f8st. Han aner andre nyanser enn bare sort og gr\u00e5tt p\u00e5 tilv\u00e6relsens palett.", "- Tida er en god alliert. Jeg ser et h\u00e5p i hver ny dag. Jeg tror ikke p\u00e5 s\u00e5 mye i tilv\u00e6relsen. Men jeg tror p\u00e5 det gode, om ikke annet enn ut fra en matematisk vurdering: Jeg m\u00e5 da ha f\u00e5tt min dose av d\u00e6velskap? Derfor ser jeg ikke lenger bort fra at morgendagen kan by p\u00e5 positive overraskelser.", "Slik g\u00e5rsdagen stadig gjorde, da han som guttunge hadde han en fantastisk tumleplass i byens sentrum. Med Baneheia og Stampa-vannene som naboer, der de gikk turer og badet.", "Akkurat slik Lena og Stine Sofie gjorde.", "P\u00e5 Katedralskolen pr\u00f8vde han \u00e5 bli intellektuell. Tilbrakte masse tid p\u00e5 Biblioteket, like mye p\u00e5 grunn av jentene som b\u00f8kene. Gjorde det godt p\u00e5 skolen - og var sterkt interessert i idrett og samfunnsforhold.", "Etter gymnaset gjorde han unna milit\u00e6ret og noen str\u00f8jobber som salgssj\u00e5f\u00f8r. Han tok engelsk grunnfag p\u00e5 L\u00e6rerskolen i Kristiansand. Fortsatte ved Universitetet i Bergen, med mellomfag b\u00e5de i sosialantropologi og nordisk.", "Han hadde tenkt \u00e5 bli l\u00e6rer. Debuterte med noen riktig ufordragelige ungdomsskoleelever. Skj\u00f8nte at t\u00e5lmodighet ikke var blant hans mest fremtredende n\u00e5degaver.", "Han fikk jobb p\u00e5 Arbeidskontoret i Kristiansand. Fikk l\u00f8nn! Penger til pils, husleie og andre livsn\u00f8dvendigheter. Det var stor stas etter \u00e5revis p\u00e5 stusselige studiel\u00e5n - og han droppet planene om pedagogisk seminar.", "- Jeg fikk en god arbeidsgiver og spennende utfordringer. Jeg gjorde mye g\u00f8y, \u00e5rene som yrkesveileder var topp. M\u00f8tte motiverte mennesker som ville noe, uten riktig \u00e5 vite hva. Moro \u00e5 f\u00e5 dem p\u00e5 sporet.", "Heldigvis ante han ikke at hans eget liv skulle g\u00e5 s\u00e5 til de grader av skinnene, at langt mer enn yrkesveiledere m\u00e5tte til. Han levde det gode liv. I fritida var han frilanser p\u00e5 sporten i avisen S\u00f8rlandet. I flere \u00e5r hadde han en deltids-kveldsjobb p\u00e5 Kristiansand Kino - perfekt for en filmelsker. Dessuten spilte han fotball og h\u00e5ndball for Tinghuset Bedriftsidrettslag. Det var s\u00e5nn han traff Klara Sl\u00f8gedal - hun jobbet i namsretten og spilte p\u00e5 dameh\u00e5ndballaget.", "- Det var p\u00e5 et arrangement, jeg tror det m\u00e5 ha v\u00e6rt juletilstelningen i -87, at jeg fikk \u00f8ye for henne. Jeg husker jeg syntes hun var s\u00e5 fin.", "De pratet mye den kvelden, men det gikk en tid f\u00f8r de ble kj\u00e6rester og ektefolk. De dro p\u00e5 bryllupsreise til romantiske Dubrovnic i Jugoslavia.", "I mai 1990 ble Lena f\u00f8dt. De hadde bestemt at hun skulle f\u00e5 begges etternavn. Derfor m\u00e5tte fornavnet v\u00e6re kort. Lena Sl\u00f8gedal Paulsen passet perfekt, syntes de begge.", "Arne Bernt var 33 \u00e5r. Etter datidens m\u00e5lestokk p\u00e5 h\u00f8y tid \u00e5 bli far. Han var med p\u00e5 f\u00f8dselen, den gikk raskt og uten komplikasjoner.", "- Alt var i orden med b\u00e5de Lena og Klara. Jeg f\u00f8lte meg kjempeheldig. Priviligert. Plutselig var alle mine dr\u00f8mmer om nye dimensjoner i tilv\u00e6relsen oppfylt. Jeg var mett av tant og fjas. Jeg var p\u00e5 jakt etter noe av ordentlig verdi, noe som var over alt annet.", "Han smiler blankt, Arne Bernt. \u00c5 bli far var hans st\u00f8rste opptur. \u00c5 ikke lenger v\u00e6re det, skulle ti \u00e5r senere bli en like stor nedtur.", "Familien flyttet fra leilighet til enebolig. Men idyllen ble kortvarig. Da Lena var tre \u00e5r ble de separert og skilt.", "- Det var vondt og vanskelig. Jeg tror ikke p\u00e5 den lykkelige skilsmisse. Men jeg tror p\u00e5 fornuften. Klara og jeg beholdt et godt forhold til hverandre, selv om det tar tid f\u00f8r f\u00f8lelsene faller til ro. Vi gjorde fornuftige disposisjoner, fordi vi begge kjente sterkt p\u00e5 at Lena - v\u00e5rt felles barn - skulle v\u00e6re i fokus.", "De klarte det. De tilbrakte julaftener og merkedager sammen med hverandre og sine respektive familier. 17.-mai-frokosten p\u00e5 Arne Bernts veranda ble en tradisjon. Selv da han og Klara fikk nye partnere, klarte de \u00e5 fortsette samarbeidet.", "De dro p\u00e5 ferier ogs\u00e5 - minnene er mange og gode fra reisen til Malaysia. De la mye krefter og f\u00e5 ord i anstrengelsene for Lena - preget av gjensidig respekt for hverandre og felles kj\u00e6rlighet til sitt barn.", "- Hun fornemmet det. Jeg vet det, dette er ikke noe jeg klamrer meg til n\u00e5 som hun ikke er mer. Hun s\u00e5 oss kose og le - selv om vi ikke kunne bo under samme tak.", "Det var rart for et lite barn.", "Hun bodde hos ham den dagen hun forsvant. Et t\u00e5kelagt kapittel i hans liv. Detaljene er borte, minnene fortrengt. I uker l\u00e5 han bare i fosterstilling. Han leste ikke aviser, s\u00e5 ikke p\u00e5 TV. Men ble godt hjulpet av medikamenter og venner.", "Begravelsen i en fullsatt Domkirke stikker opp av t\u00e5kehavet. Han husker han stod ved siden av den lille kisten og gav Lena sine siste ord med p\u00e5 ferden.", "- Jeg vet bare at det var en slags trass. Jeg bestemte at ingen andre enn jeg skulle tale ved Lenas b\u00e5re. Ikke en tilfeldig prest som ikke kjente henne. Ikke noen andre heller. Jeg hentet krefter fra en kjeller jeg ikke visste eksistensen av. Satt ei natt ved PC'en og skrev, og fremf\u00f8rte det. Det f\u00f8ltes godt og riktig.", "Arne Bernt kan ikke helt redegj\u00f8re for hvordan han har kommet gjennom de elleve m\u00e5nedene som er g\u00e5tt. Men han vet at omsorg er et stikkord.", "Den generelle omsorgen fra vilt fremmede mennesker. Brev, blomster, kort. Et nikk, et skulderklapp, et vennlig ord. Folk vet ikke hva de skal si, men det gj\u00f8r godt at de sier nettopp det.", "Han har et skap fullt av hilsener fra fjern og n\u00e6r. De kom i begynnelsen, i en tid da han ikke var til stede i livet sitt. Han har ikke lest noe enn\u00e5, men gleder seg til \u00e5 f\u00e5 krefter nok.", "Han vil gjerne takke her og n\u00e5. Selv om han ikke kunne lese, gjorde det en forskjell \u00e5 vite at han var omsluttet. At det fantes varme tanker og gode f\u00f8lelser der ute - ikke bare d\u00f8d og ondskap.", "- Det er en rar opplevelse \u00e5 overmannes av takknemlighet midt i elendigheten. Jeg tenker p\u00e5 at jeg er priviligert, fordi jeg mistet et barn i full offentlighet. Mange har mistet et barn, i all stillhet og uten ytre dramatikk. S\u00e5 har de v\u00e6rt alene med sorgen. Jeg har aldri v\u00e6rt alene.", "Vennene stilte opp. Noen fikk ham til \u00e5 smile. Andre l\u00e5nte ham en skulder \u00e5 gr\u00e5te mot. Noen tok oppvasken. Tilb\u00f8d ham hytta. Lagde mat. Mange av dem bare var der. Hele tiden. Hjemme i Eidsvoldsmanns M\u00f8rchs gate ved Baneheias fot. Eller et sted der ute.", "\u00abDu skal vite at vi er her, Arne Bernt\u00bb, sa de. Han vet det var viktig viten.", "Han er som voksne menn flest, i den forstand at han synes mor er litt gammeldags, kanskje ikke helt moderne.", "- Jeg synes ikke det, jeg syntes det f\u00f8r. Mor er 76 \u00e5r, og har imponert meg voldsomt. Hun er seig og sterk. Hun ble et ankerfeste da jeg drev omkring i brottsj\u00f8ene. Mor gjorde en kjempeinnsats, stores\u00f8ster Vigdis har v\u00e6rt et unikum. De har holdt familien sammen, de skal ha stor takk for b\u00e5de ord og gjerninger. Joda, jeg har nok tidvis ristet litt p\u00e5 hodet av mor, men n\u00e5r det kommer til basic, n\u00e5r du er nede p\u00e5 grunnfjellet - da er det bare mor som skj\u00f8nner alt.", "Arne Bernt vakler fremover p\u00e5 livets landevei.", "Han trener p\u00e5 \u00e5 g\u00e5 nye etapper aleine. Han er liten. Redd. Men omsluttet. Skulle han snuble, er vennene parat. De st\u00e5r der, som stabbesteiner mot avgrunnen.", "- Du nevnte en ved navn, Sigmund?", "- At jeg ikke nevner vennene ved navn, er bevisst. Ingen nevnt, ingen glemt. De har v\u00e6rt viktige alle sammen, hver p\u00e5 sitt vis. I sum har de v\u00e6rt helt avgj\u00f8rende. Sigmund var annerledes, han var ikke venn - men er blitt det.", "Sigmund heter Kruse til etternavn og er prest. De m\u00f8ttes f\u00f8rste gang dagen f\u00f8r begravelsen.", "\u00abJeg har h\u00f8rt av andre at du er mer menneske enn prest. Det passer meg bra\u00bb, sa Arne Bernt. Han har et distansert forhold til Kirken. Meldte seg ut allerede som ten\u00e5ring, fordi han var lite imponert over presteskapets trange rammer.", "Sigmund er blitt Arne Bernts venn og v\u00e5pendrager i kampen mot m\u00f8rke minner og tunge tanker.", "- Han ringer i telefonen eller kommer p\u00e5 d\u00f8ra. Han bryr seg oppriktig og har en ufattelig empati. Vi g\u00e5r turer sammen, han tar meg med p\u00e5 kino. Han er full av liv, deilig \u00e5 snakke med. Om alt, og jeg mener alt. Jeg beh\u00f8ver ikke forestille meg, v\u00e6re pen og pyntelig. Jeg kan si hva jeg mener og v\u00e6re hva jeg er. Han er bedre krisepsykiatriker enn de fleste.", "Arne Bernt er begeistret i godstolen. Smilet dukker fram, selv om munnvik-musklene er ute av trening. Stillferdig begeistret, preget av ettertanke over tilfeldighetenes spill, skjebnens ironi eller kanskje V\u00e5rherres lillefinger. Navnet skjemmer ingen. Han er takknemlig for at mennesket Sigmund ble hans venn.", "- Men jeg har hatt god bruk for teologen Kruse ogs\u00e5. Vi snakker mye om Gud. For meg er det vanskelig \u00e5 f\u00e5 \u00f8ye p\u00e5 denne allmektige og p\u00e5st\u00e5tt barmhjertige Gud. Jeg har noks\u00e5 mange sp\u00f8rsm\u00e5l \u00e5 stille teologen. Det er godt at han ikke alltid er s\u00e5 skr\u00e5sikker i svarene, og jeg setter pris p\u00e5 at han gir aksept og rom for min tvil og min vrede. Han er sterk i troen sin, men det sparte ham ikke for \u00e5 bli rystet i grunnvollene av det som hendte Lena og Stine Sofie i Baneheia.", "Den ene av de to tiltalte i saken ytret for lenge siden \u00f8nske om \u00e5 treffe de p\u00e5r\u00f8rendes familier. Det gjorde Arne Bernt fysisk vondt.", "- Jeg ble kvalm. Hva skulle det v\u00e6re godt for, \u00e5 st\u00e5 ansikt til ansikt med den som \u00f8dela mitt liv? Hvis gutten s\u00f8kte forst\u00e5else eller tilgivelse, var ikke jeg i stand til \u00e5 gi det. Jeg vet at guttene er syke, men forsvarsadvokaten burde latt v\u00e6re \u00e5 formidle det \u00f8nsket.", "- Er du opptatt av straff og hevntanker?", "- Hvis du hadde truffet meg p\u00e5 pub'en f\u00f8r 19. mai i fjor, og spurt om min reaksjon dersom Lena skulle bli mishandlet eller drept - da ville jeg p\u00e5 strak arm ha lovet \u00e5 ta livet av gjerningsmannen. Men da det virkelig skjedde, ble det ikke slik. Jeg har ikke rom for raseriet. All plassen er opptatt av savn, smerte og en uendelig tomhet. Jeg har ikke en eneste gang br\u00f8lt i sinne eller kastet ting i veggen. Jeg har bare kjent p\u00e5 denne j\u00e6vlige meningsl\u00f8sheten.", "Han har ikke v\u00e6rt i n\u00e6rheten av hatske hevntanker. Men han er overbevist om at de to - under forutsetning av at de kjennes skyldige - m\u00e5 id\u00f8mmes streng straff og lang sikring.", "- Og det er utelukkende begrunnet i mitt \u00f8nske om at dette ikke m\u00e5 skje igjen. Jeg unner ingen \u00e5 oppleve det som jeg og de andre p\u00e5r\u00f8rende har gjennomlevd. Men dypest sett er straff og soning uvesentlig for meg - ingenting kan gi meg Lena tilbake. Min verden er g\u00e5tt av hengslene. Jeg rasjonerer p\u00e5 energien. Bruker kreftene p\u00e5 ting som er viktige og som kan bringe meg fremover.", "N\u00e5 er oppgaven hans \u00e5 stable p\u00e5 beina en tilv\u00e6relse som etterhvert fortjener betegnelsen liv.", "Mandag starter rettssaken. Arne Bernt gruer seg fryktelig. Han har flyktet til utlandet, men ber likevel pressen om \u00e5 vise anstendighet.", "- Vi trenger ikke detaljerte beskrivelser av grusomhetene. Verken jeg, andre voksne, og aller minst de mange barna som leser aviser eller ser p\u00e5 TV. Vi vet nok. Jeg h\u00e5per og ber om at vi alle m\u00e5 slippe en utpensling av uforst\u00e5elige, djevelske handlinger og overgrep.", "Han mener selvf\u00f8lgelig ikke at media skal la v\u00e6re \u00e5 dekke rettssaken. Han vet at media han en informasjonsplikt. At folk flest har et legitimt krav p\u00e5 faktiske kunnskaper.", "- Men det g\u00e5r en usynlig grense et sted. Jeg er redd for grafsingen og fr\u00e5tsingen i redselsfulle detaljer. Jeg h\u00e5per journalistene som skal dekke saken er voksne mennesker med egne barn - da vil de instinktivt skj\u00f8nne hva jeg mener. Og kanskje ta hensyn til det i sine beskrivelser.", "Han er selvf\u00f8lgelig opptatt av sin egen, mentale helse, Arne Bernt Paulsen. Men mer enn det. Han tror ikke \u00abfolk flest\u00bb har \u00f8nske om eller behov for bloddryppende enkeltheter. Mange mennesker har fortalt ham det - de \u00f8nsker ikke \u00e5 vite alt. Den som p\u00e5st\u00e5r at detaljinformasjon er et folkekrav, tar feil, mener han.", "- Dessuten handler dette om etterm\u00e6let til to uskyldige, skj\u00f8nne jenter. De trenger pressens beskyttelse og omtanke, Lena og Stine Sofie ogs\u00e5 - selv om de er d\u00f8de. Vi n\u00e6rmeste har behov for \u00e5 beholde minnene om v\u00e5re tapte barn. Det er r\u00e5ttent hvis avisene skal bruke gruoppvekkende detaljer fra rettssaken til \u00e5 tjene enda mer penger til aksjon\u00e6rene sine. Dessuten vil det v\u00e6re skadelig for samfunnet som helhet hvis ikke gribbene i pressen avst\u00e5r fra de grusomme, men uvesentlige detaljene.", "Det er tankevekkende \u00e5 sitte hjemme hos Arne Bernt og lytte til tordentalen. Selv er jeg en av de mange pressefolkene som inntar Tinghuset i Kristiansand, i tidenes st\u00f8rste kriminalsak. Og s\u00e5 er det plutselig ikke noen \u00absak\u00bb. Det er bare en uendelig tragedie. Med mange slitne tapere b\u00e5de p\u00e5 offer- og gjerningssiden.", "P\u00e5 stuebordet ligger bilder av offeret Lena. Det er f\u00f8rste gang han \u00e5pner album og bildeposer. Det g\u00e5r opp og ned. De mange sm\u00e5, gode minnene kan ikke veie opp mot den ene store sorgen. - Men det er en slags prosess, dette ogs\u00e5. Ting som er nesten umulig den f\u00f8rste gangen, viser seg \u00e5 v\u00e6re nesten ukomplisert den tiende. S\u00e5nn var det med \u00e5 g\u00e5 tur. Slik opplevde jeg kinobes\u00f8k eller pubrunde. Slik blir det nok med bildene ogs\u00e5, etterhvert. Arne Bernt har pr\u00f8vd \u00e5 st\u00e5 mest mulig p\u00e5 egne bein. Valgt \u00e5 ikke flykte. Det er lenge siden han brukte medisiner - men han finner helsebot i et glass r\u00f8dvin eller to sammen med venner. Han var tilbake i full jobb i a-etat fra 1. desember. - En enest\u00e5ende arbeidsgiver og forst\u00e5elsesfulle kolleger. Alt er blitt lagt til rette. Jeg har en litt mer tilbaketrukket posisjon. Forel\u00f8pig kan jeg ikke tenke meg \u00e5 m\u00f8te mennesker som mener livet har g\u00e5tt i st\u00e5 - fordi de har vondt i kneet. Han pr\u00f8ver \u00e5 forklare hvordan tida arbeider for ham. Tidligere v\u00e5knet han med en klump i brystet. En klump med piggtr\u00e5d rundt, sorgsmerten var helt fysisk. Konkret \u00e5 forholde seg til, og den gav seg litt etterhvert. - Klumpen er der fortsatt, men piggtr\u00e5den er borte. Jeg har ikke lenger f\u00f8lelsen av \u00e5 bli fysisk malt i stykker. Det er lettere, men samtidig vanskeligere - fordi denne \u00abnye\u00bb smerten er mer vrien \u00e5 bekjempe. - Har du satt deg noen konkrete m\u00e5l p\u00e5 veien videre? - Ja, \u00e5 overleve april og mai. Jeg bor i en venns hus i Spania. M\u00e5let er \u00e5 bli i stand til \u00e5 ta imot de goder som livet tross alt byr p\u00e5. \u00c5 v\u00e6re til stede i de gode ting. Jeg vil jo ikke v\u00e6re en s\u00e6r tullebukk som skjermer meg for livet. Selv om jeg vet det blir fattigere uten Lena. - Er du kommet s\u00e5 langt i prosessen at du ogs\u00e5 har en dr\u00f8m? Arne Bernt smiler. Rynkene strekker hals, fra \u00f8yekroken mot \u00f8ret. Han ser litt guttaktig forlegen ut. - Den f\u00e5r du ikke greie p\u00e5, det ville bli for heavy b\u00e5de for deg og for leserne. Men jeg har en sterk, klar og god dr\u00f8m, og det er det viktigste, sier Arne Bernt Paulsen. M\u00e5tte den g\u00e5 i oppfyllelse!", "KJETIL ANTHONSEN"]}, {"field": "category0", "value": "nyheter"}, {"field": "category1", "value": "nyheter|innenriks"}, {"field": "contenthash", "value": "303b0d911c58686d5db46595275fe189325191cdc4abc6068057030141e8828c"}, {"field": "createtime", "value": "2016-03-27T21:22:02.000Z"}, {"field": "description", "value": "D\u00f8rskiltet hjemme hos Arne Bernt Paulsen i Kristiansand lyver. Lena bor ikke lenger i huset p\u00e5 Grim, et steinkast fra Baneheia. Det vet jeg n\u00e5r pekefingeren n\u00f8ler mot ringeknappen. D\u00f8rklokka virker ikke. Skjebnen innvilger et \u00f8yeblikks utsettelse. Jeg manner meg opp og banker p\u00e5."}, {"field": "dominantimage", "value": "http://www.adressa.no/incoming/article1038868.ece5/ALTERNATES/w980-default/ver2%20paulsen"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/2c0bc235bffc544db847e4b82c45c99588c4a7c7.jpg?598746ec"}, {"field": "dominantthumbnaildimensions", "value": "300x169"}, {"field": "heading", "value": "Livet med Lena - og uten -adressa.no"}, {"field": "id", "value": "2c0bc235bffc544db847e4b82c45c99588c4a7c7"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["nyheter", "innenriks"]}, {"field": "kw-concept", "value": ["liv", "venn", "byens sentrum", "barn"]}, {"field": "kw-entity", "value": ["lena og klara", "v. vi", "kirken", "lena og stine sofie", "sigmund", "kruse", "katedralskolen", "v. men", "arbeidskontoret", "jugoslavia", "eidsvoldsmanns m\u00f8rchs", "l\u00e6rerskolen", "dubrovnic", "tinghuset bedriftsidrettslag", "kvadraturen", "vigdis", "baneheia", "domkirke", "biblioteket", "kristiansand kino", "v\u00e5rherres", "gud", "universitetet", "baneheia og stampa", "grim"]}, {"field": "kw-location", "value": ["s\u00f8rlandet", "malaysia", "bergen", "spania"]}, {"field": "kw-pageclass", "value": "article"}, {"field": "kw-person", "value": ["else-marie jakobsen", "lena sl\u00f8gedal paulsen", "arne bernt paulsen", "stine sofie", "klara sl\u00f8gedal", "arne bernt"]}, {"field": "kw-taxonomy", "value": ["nyheter", "nyheter/innenriks"]}, {"field": "og-image", "value": "http://www.adressa.no/incoming/article1038868.ece5/ALTERNATES/w980-default/ver2%20paulsen"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Livet med Lena - og uten"}, {"field": "og-type", "value": "article"}, {"field": "og-url", "value": "http://www.adressa.no/nyheter/innenriks/article279245.ece"}, {"field": "pageclass", "value": ["article"]}, {"field": "publishtime", "value": "2001-04-20T15:30:29.000Z"}, {"field": "recs-articleid", "value": "2952574"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|innenriks"}, {"field": "recs-publishtime", "value": "2001-04-20T15:30:29.000Z"}, {"field": "recs-rawtitle", "value": "Livet med Lena - og uten -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/innenriks"]}, {"field": "teaser", "value": "D\u00f8rskiltet hjemme hos Arne Bernt Paulsen i Kristiansand lyver. Lena bor ikke lenger i huset p\u00e5 Grim, et steinkast fra Baneheia. Det vet jeg n\u00e5r pekefingeren n\u00f8ler mot ringeknappen. D\u00f8rklokka virker ikke. Skjebnen innvilger et \u00f8yeblikks utsettelse. Jeg manner meg opp og banker p\u00e5."}, {"field": "thumbnail", "value": "http://content-thumbnail.cxpublic.com/content/thumbnail200x150/2c0bc235bffc544db847e4b82c45c99588c4a7c7.jpg?598746ec"}, {"field": "thumbnailfullheightdimensions", "value": "200x1817"}, {"field": "timestamp", "value": "2017-08-06T16:42:20.000Z"}, {"field": "title", "value": "Livet med Lena - og uten"}, {"field": "url", "value": "http://www.adressa.no/nyheter/innenriks/article279245.ece"}, {"field": "urlhash", "value": "2c0bc235bffc544db847e4b82c45c99588c4a7c7"}], "score": 0.5226275, "siteId": "9222270286501375973", "id": "2c0bc235bffc544db847e4b82c45c99588c4a7c7"}

