{"fields": [{"field": "modifiedtime", "type": "time", "value": "2015-08-29T09:58:50.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "kjartan br\u00fcgger bj\u00e5nes\u00f8y"}, {"field": "body", "value": ["Saken oppdateres.", "\u2013Jeg har alltid v\u00e6rt fryktelig rotete, men historien om at de fant en savnet sykkel da kontoret mitt ble ryddet, stemmer ikke.", "Frank Aarebrot vifter vekk en sky av sigarettr\u00f8yk.", "\u2013 Jeg pleier \u00e5 si at jeg er uforfengelig inntil det hensynsl\u00f8se.", "\u2013 Hva mener du med det?", "\u2013 At jeg driter i hvordan jeg ser ut. Men jeg skj\u00f8nner at jeg b\u00f8r g\u00e5 til fris\u00f8r f\u00f8r en lengre tv-sending.", "En uke tidligere: Det var i de dager professoren fortsatt hadde et bein som fungerte. Gjennom mobilen kunne det h\u00f8res ut som han forflyttet seg til fots.", "\u2013 Et portrettintervju? La meg se p\u00e5 kalenderen, sier han og trykker seg selv p\u00e5 pause. Telefoniske pipelyder blir etterfulgt av bergensk bannskap, f\u00f8r valgforskeren leser h\u00f8yt fra sin mobile kalender:", "\u2013 Der var det God morgen, Norge p\u00e5 TV 2, s\u00e5 Norgesglasset p\u00e5 P1. Den dagen er det foredrag, og s\u00e5 var det et intervju der, kona er p\u00e5 sykehus, jeg m\u00e5 ogs\u00e5 innom p\u00e5 universitetet. Det er mye n\u00e5.", "\u2013 Er det valgkampen?", "\u2013 Ja, men det er bare g\u00f8y, alts\u00e5. Neste fredag kan g\u00e5. Ring meg n\u00e5r du lander p\u00e5 Flesland, s\u00e5 tar vi det derfra.", "F\u00e5 dager etter denne f\u00f8rste samtalen skulle Frank Aarebrot innom Narvesen for \u00e5 kj\u00f8pe en bunke aviser p\u00e5 vei for \u00e5 bes\u00f8ke kona. Hun m\u00e5tte operere en skulder etter fall p\u00e5 elsykkel. Ektemannen ankom sykehuset i ambulanse.", "Et v\u00e5tt gulv endte med fall, benbrudd og sengeplass p\u00e5 samme avdeling som kona.", "N\u00e5 er de begge utskrevet og hjemme igjen i blokkleiligheten p\u00e5 Kronstad. Til sammen har ekteparet tre armer og to bein til disposisjon. Men avlyse intervjuet? Han snakker da ikke med beina!", "Det er kona Marian som \u00f8nsker velkommen, med den ene armen i fatle.", "\u2013 Han sitter der inne, sier hun og peker p\u00e5 en gul d\u00f8r lenger borte i gangen.", "S\u00e5 kommer en aldri s\u00e5 liten advarsel:", "\u2013 Det kan bli veldig trangt.", "Ektemannen har forskanset seg p\u00e5 seks kvadratmeter. Dette er hans rom. Den eneste regelen er at han m\u00e5 holde d\u00f8ren lukket til resten av den ellers ryddige leiligheten. Den gipsede h\u00f8yrefoten hviler i en rullestol. Stumpen, som er igjen av det venstre beinet under kneet, lufter seg mens protesen st\u00e5r lent inntil veggen.", "\u2013 Jeg tror du m\u00e5 sitte i rullestolen. Det er litt mye rot her, sier Aarebrot.", "Professoren er parkert i en gammel lenestol, armb\u00e5ndet fra sykehuset er fortsatt p\u00e5. Kan hende er det flere stoler i rommet, det er sannelig ikke godt \u00e5 si. For alt vi vet kan det v\u00e6re flere professorer begravd under stabler med b\u00f8ker og dokumenter. Rommets eneste vindu er lukket, persiennen trukket ned, askebegrene fulle.", "\u2013 Det er s\u00e5 kjedelig \u00e5 sitte her. Jeg har avlyst mye og m\u00e5 holde meg helt i ro. Men jeg h\u00e5per \u00e5 rekke Bj\u00f8rnsonfestivalen og et foredrag i Sandnessj\u00f8en. Radiointervju g\u00e5r bra, og det finnes taxier som tar rullestoler. Jeg gir meg ikke s\u00e5 lett.", "Aarebrot er v\u00e6pnet med en mobil som skal ringe hyppig de neste timene. Og han svarer. Absolutt alle. Fra sm\u00e5 aviser, store aviser, ulike parti, forlag og forbund. Han kommenterer, analyserer, mener, tolker, ler og krydrer med sm\u00e5 historier. Alle f\u00e5r. Gjerne mer enn de lurer p\u00e5.", "\u2013 Som en professor p\u00e5 et norsk universitet er jeg ikke agitator for et politisk parti eller noen interesseorganisasjoner. Jeg har et valg om \u00e5 si nei til alle. Eller ja. Jeg har alts\u00e5 valgt det siste.", "\u2013 Er det en fare at du mener for mye om for mangt?", "\u2013 Det skal du ikke se bort fra, men jeg konsentrerer meg om en del tema.", "\u2013Hva sier du nei til?", "\u2013Til ting som overhodet ikke interesserer meg. Men s\u00e5 har jeg mange felt jeg vet mye om.", "Her er bare en liten smakebit p\u00e5 hva han har uttalt seg om de siste ukene: Ulvepolitikk. Det politiske spillet rundt byggingen av ny E8 gjennom Ramfjorden i Troms. Plagiatskandalen i Dagens N\u00e6ringsliv. Han har tatt til orde for \u00e5 senke stemmerettsalderen, oppfordret Kvinnherad kommune til \u00e5 kvitte seg med \u00f8yene Hatlestrand, Varalds\u00f8y og \u00d8lve, angrepet forestillingen om at slaget p\u00e5 Stiklestad sto mellom kristne og hedninger, og ment at dagens norske kristne svikter arabiske kristne.", "\u2013 Du er ganske politisk for \u00e5 v\u00e6re n\u00f8ytral?", "\u2013 Det sp\u00f8rs helt hvilken arena jeg er p\u00e5. Tolker jeg meningsm\u00e5linger, m\u00e5 jeg v\u00e6re veldig n\u00f8ytral. Men skal jeg v\u00e6re helt \u00e6rlig, s\u00e5 er egentlig ikke norske valgkamper s\u00e5 spennende i min virkelighet.", "\u2013 \u00c5?", "\u2013 Nei. Noe av det morsomste jeg har gjort, var \u00e5 kommentere en folkeavstemning i Latvia p\u00e5 flamsk til belgisk radio fra Riga. Det er mer den \u00abstylen\u00bb jeg liker.", "\u2013 Hvor mange spr\u00e5k snakker du?", "\u2013 Engelsk, tysk, fransk og nederlandsk.", "P\u00e5 norsk er han blitt rangert som landets mest siterte professor. I valgkamper er han like mye \u00e5 se og h\u00f8re som de ivrigste politikerne, men det er f\u00f8rst de siste \u00e5rene han er blitt kalt folkekj\u00e6r.", "\u2013 Noe skjedde etter foredragene p\u00e5 NRK. N\u00e5 stopper folk meg p\u00e5 gaten.", "Det var i februar i fjor at Aarebrot foreleste p\u00e5 direktesendt tv. 200 \u00e5r med norsk historie p\u00e5 like mange minutter. Manus har han ikke brukt siden 1969. For innsatsen ble denne samfunnsvitenskapens popstjerne tildelt Forskningsr\u00e5dets formidlingspris, og k\u00e5ret til \u00e5rets bergenser av Bergensavisen. Han var bortreist p\u00e5 cruise under prisutdelingen, og datteren Maike tok imot prisen. Hun fortalte at hun i oppveksten alltid sa til venner at de ikke m\u00e5tte sp\u00f8rre faren om noe, for da kunne de risikere \u00e5 f\u00e5 en forelesning tilbake.", "\u2013 Er det noe du ikke kan forelese i 200 minutter om?", "\u2013 Nja, det er vel alltids noe. Men jeg kan snakke lenge om et hvilket som helst tema jeg synes er interessant.", "\u2013 Tar du mye plass i sosiale settinger?", "\u2013 Det tror jeg nok. Mine n\u00e6rmeste pr\u00f8ver stadig \u00e5 gi meg beskjed om \u00e5 holde kjeft, og la andre slippe til.", "\u2013 Hva sier kona om mobilbruken din?", "\u2013 Hun kan irritere seg grensel\u00f8st. Da hun fikk bestemme reisem\u00e5l p\u00e5 min 60-\u00e5rsdag, s\u00f8kte hun etter destinasjoner som var s\u00e5 mange tidssoner fra Norge at det ble umulig for meg \u00e5 snakke med journalister.", "Valget falt p\u00e5 Hawaii, og ekteparet mellomlandet i New York. Klokken tre p\u00e5 natten ringte telefonen.", "\u2013 Jeg sa til journalisten at jeg var i New York, at klokken var tre p\u00e5 natten. Men jeg er jo nysgjerrig, og lurte p\u00e5 hva han ville. Da sa han at Gerd-Liv Valla var g\u00e5tt av. Resten av natten satt jeg p\u00e5 toalettet og gjorde minst 15 intervjuer.", "Det er ikke n\u00f8dvendigvis popul\u00e6rt i akademiske kretser \u00e5 stadig siteres i media. \u00c5 bli kalt folkekj\u00e6r er definitivt ingen hedersbetegnelse.", "\u2013 I dagens medievirkelighet kan ikke vi sitte i v\u00e5re elfenbenst\u00e5rn p\u00e5 hvert v\u00e5rt institutt. Vi p\u00e5 universitetene m\u00e5 ut og fortelle hva vi holder p\u00e5 med. Jeg synes bare det er koselig \u00e5 bli kalt folkekj\u00e6r.", "Aarebrot ber om \u00e5 bli trodd n\u00e5r han sier at han ofte henviser journalister videre til andre kolleger.", "\u2013 Jeg har en liste i hodet over hva mine kolleger har forsket p\u00e5, og er det noen felt der de vet mer enn meg, ber jeg journalisten ringe vedkommende. Men det som ofte skjer, er at journalisten ringer meg tilbake fordi kollegaen min ikke vil snakke med pressen.", "\u2013 Er det mye akademisk sm\u00e5lighet?", "\u2013Sm\u00e5lighet og misunnelse finnes i alle milj\u00f8er. Det som er litt morsomt, er at kolleger p\u00e5 min egen alder gjerne sier at de ikke har tid til \u00e5 snakke med journalister. Da pleier jeg \u00e5 sjekke hva de har publisert av forskningsartikler de siste \u00e5rene.", "\u2013 Hva finner du ut?", "\u2013 At de som ikke har tid til \u00e5 snakke med pressen, tydeligvis ikke har tid til \u00e5 forske heller.", "Han ler s\u00e5 gammel aske fyker som svarte gullkorn i den tette luften. Latteren fortsetter inn i mobilen, denne gangen kommer telefonen fra en riksavis.", "Samtalen varer i et kvarter og to sigaretter.", "\u2013 Det var en forvirret ung journalist som ikke ante hva hun snakket om, sier han etterp\u00e5.", "\u2013 Det h\u00f8rtes ikke p\u00e5 deg?", "\u2013 Nei, jeg er n\u00f8ye med ikke \u00e5 kjefte p\u00e5 unge journalister. Da m\u00e5 jeg heller hjelpe dem p\u00e5 vei, lose dem vel i havn. Men jeg roser gjerne om de gj\u00f8r en god jobb. Folk m\u00e5 v\u00e6re flinkere til \u00e5 rose enn \u00e5 rise.", "\u2013 Hvor mye baksnakking av din egen person f\u00e5r du med deg?", "\u2013 En eventuell baksnakking er vel jeg den siste som f\u00e5r h\u00f8re.", "\u2013 Men den eksisterer?", "\u2013 Som god vestlending vil jeg v\u00e6re forbauset om det ikke foreg\u00e5r noe. Men det bryr jeg meg ikke om.", "\u2013 N\u00e5r sluttet du \u00e5 bry deg om hva andre m\u00e5tte mene om deg?", "\u2013 Det har jeg aldri gjort.", "\u2013 Det kan h\u00f8res arrogant ut?", "\u2013 Det er arrogant.", "\u2013 Har du alltid hatt s\u00e5 h\u00f8y selvtillit?", "\u2013 Ja. Jeg var s\u00e5 d\u00e5rlig i fotball og gymnastikk at jeg m\u00e5tte utvikle h\u00f8y selvtillit p\u00e5 andre omr\u00e5der.", "Faren var ingeni\u00f8r, moren hjemmev\u00e6rende i arbeiderstr\u00f8ket p\u00e5 Kronstad. Som liten fikk han sp\u00f8rsm\u00e5l fra moren om han ville ha en s\u00f8ster eller bror. Frank svarte at han ville ha en hund.", "\u2013 Jeg var et typisk enebarn, beskyttet og det jeg vil kalle styrt bortskjemt, sier han.", "Enebarnet fikk ikke lov \u00e5 g\u00e5 p\u00e5 sk\u00f8yter fordi han kunne sl\u00e5 bakhodet.", "\u2013 Jeg fikk ikke alt jeg pekte p\u00e5, bortsett fra i bokhandelen. Det var fri tilgang p\u00e5 b\u00f8ker.", "Ti \u00e5r gammel kunne Frank Aarebrot mer historie og geografi enn mange av l\u00e6rerne.", "\u2013 Som liten gutt er det viktigere \u00e5 v\u00e6re god i gym enn geografi, men jeg f\u00f8lte meg aldri mobbet. Kan hende det var fordi jeg gikk i en ren gutteklasse? Kanskje det ville v\u00e6rt mindre mobbing i skolen om det var rene gutte- og jenteklasser?", "\u2013 Hvorfor det?", "\u2013 Kanskje gutter gj\u00f8r seg til for jentene, og omvendt?", "Aarebrot holder n\u00e5 p\u00e5 \u00e5 g\u00e5 i den klassiske fellen for erfarne rikssynsere, dette med \u00e5 spissformulere seg om tema uten n\u00f8dvendig kunnskap. Men han henter seg inn igjen.", "\u2013 Nei, denne teorien har jeg ikke noe belegg for. Men \u00e5 g\u00e5 i gutteklasse funket for meg.", "Etter studier i USA kom han tilbake til Bergen og traff Marian Flick, en statsstipendiat fra Nederland. N\u00e5 har de v\u00e6rt gift i 38 \u00e5r, og har to barn. I 1976 la paret ut p\u00e5 en lengre seiltur i de nederlandske innsj\u00f8er.", "\u2013 Hun er en seilfundamentalist, og nekter \u00e5 seile b\u00e5ter med motor. S\u00e5 det var ingen str\u00f8m om bord. Planen var derfor \u00e5 barbere meg med h\u00f8vel, men vannet fra kanalen var s\u00e5 skittent at jeg lot det v\u00e6re. Siden har helskjegget v\u00e6rt p\u00e5.", "Ring, ring. Redakt\u00f8ren fra forlaget trenger et nytt coverbilde til hans neste bok som handler om okkupasjons\u00e5rene. Forfatteren sp\u00f8r om de ikke bare kan bruke et av de mange bildene som ligger p\u00e5 nett? Han vet at fotografering betyr mas fra kona om at han m\u00e5 pusses opp.", "\u2013 N\u00e5r kj\u00f8pte du sist et klesplagg?", "\u2013 Jeg kan ikke huske \u00e5 ha gjort det.", "\u2013 Aldri?", "\u2013 Nei. Mulig at dette har sammenheng med at jeg er enebarn, jeg var som en dukke som ble p\u00e5kledd av mor. Men det hender kona insisterer p\u00e5 at jeg skal v\u00e6re til stede n\u00e5r hun kj\u00f8per kl\u00e6r til meg.", "Livet tok en ny vending i 1990, da han var valgobservat\u00f8r i Romania. Han fikk en rift i foten samme dag som han bes\u00f8kte et sykehus med manglende renhold. En bakterie gikk rett p\u00e5 skjelettet, og i tolv \u00e5r var han plaget med alvorlige infeksjoner. F\u00f8rst fjernet han en t\u00e5, og i 2003 m\u00e5tte han amputere like under kneet.", "\u2013 N\u00e5r jeg f\u00f8rst m\u00e5tte fjerne noe, er det like greit at det var foten. Livet mitt forandret seg ikke stort, men det var upraktisk med dette bruddet i den andre.", "\u2013 Du kunne v\u00e6rt uf\u00f8retrygdet?", "\u2013 Ja, for lenge siden. Men dette handler litt om vilje.", "\u2013 Hvordan?", "\u2013 De fleste mennesker jobber for \u00e5 tjene penger, og s\u00e5 har de gjerne en hobby ved siden av. Jeg kjenner ikke en eneste fremtredende professor som har en hobby. Jobben er v\u00e5r hobby. Det er ingen kunstmalere som kj\u00f8rer modelltog om ettermiddagen. Jeg misunner kunstnere og forfattere som kan jobbe til de dauer.", "\u2013 Du n\u00e6rmer deg pensjonsalder?", "\u2013Ja, for faen. Heldigvis finnes det land som har et mindre hysterisk forhold til pensjonsalder enn det Norge har. Jeg jobber en del i Frankrike, og der har jeg mange tyske kolleger som er over 70 \u00e5r. De er headhuntet til Frankrike, fordi Tyskland har de samme t\u00e5pelige pensjonsreglene som vi har.", "Ring, ring. Dagbladet har et sp\u00f8rsm\u00e5l om Svalbardtraktaten. Professoren f\u00e5r knapt stumpet sigaretten f\u00f8r det ringer igjen. Han m\u00e5 tenne en ny.", "\u2013 Hvor var vi, sp\u00f8r han etter \u00e5 ha takket ja til et portrettintervju med magasinet Kommunespeilet.", "\u2013 Hva gj\u00f8r du om ti \u00e5r?", "\u2013 Jeg h\u00e5per \u00e5 kunne forelese i et land som har st\u00f8rre forst\u00e5else for eldre akademikeres kapasitet.", "Han ser seg rundt. En gang var dette datterens barnerom. Disney-filmer p\u00e5 VHS st\u00e5r fortsatt i bokhyllen, bak stabler med fagb\u00f8ker og tidsskrifter fra flere ti\u00e5r.", "\u2013 Jeg har mye mer \u00e5 by p\u00e5, sier han.", "Ny r\u00f8yk.", "S\u00e5 ringer telefonen."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "dd64b13344d19930cac066471da5886b34ecbd38cda8c3d1d797d980b71be6c4"}, {"field": "createtime", "value": "2015-08-29T09:13:47.000Z"}, {"field": "description", "value": "Frank Aarebrot kan ikke huske \u00e5 noen gang ha kj\u00f8pt et klesplagg. Det er s\u00e5 mye annet han husker p\u00e5."}, {"field": "dominantimage", "value": "http://www.adressa.no/pluss/magasin/article11479916.ece/6ec02y/ALTERNATES/w980-default/Aarebrothoved.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/4c61299e6f2da39999c9a0a92a3e3ae920fadf26.jpg?592caadc"}, {"field": "dominantthumbnaildimensions", "value": "300x169"}, {"field": "heading", "value": ["Meningmann -adressa.no", "Brakk beinet", "Alle f\u00e5r", "Nesten ustoppelig", "\u2013 Bare koselig \u00e5 bli kalt folkekj\u00e6r", "Typisk enebarn", "Ingen hobby for en professor"]}, {"field": "id", "value": "4c61299e6f2da39999c9a0a92a3e3ae920fadf26"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-classification", "value": "science"}, {"field": "kw-company", "value": ["disney", "dagens n\u00e6ringsliv"]}, {"field": "kw-concept", "value": ["sp\u00f8r", "ring", "kona", "bein", "snakke", "kj\u00f8pt", "dag", "norsk", "holde", "kalt", "mobil", "journalist", "mor", "valg", "professor", "nei", "jobb", "fots", "intervju", "ren", "bok", "kalt folkekj\u00e6r"]}, {"field": "kw-entity", "value": ["svalbardtraktaten", "maike", "flesland", "varalds\u00f8y og \u00f8lve", "k. n\u00e5", "hatlestrand", "kommunespeilet", "forskningsr\u00e5dets", "kronstad", "narvesen", "bj\u00f8rnsonfestivalen", "bergensavisen", "norgesglasset"]}, {"field": "kw-location", "value": ["riga", "hawaii", "nederland", "tyskland", "stiklestad", "sandnessj\u00f8en", "romania", "norge", "new york", "troms", "latvia", "frankrike", "ramfjorden", "bergen", "kvinnherad"]}, {"field": "kw-pageclass", "value": "article"}, {"field": "kw-person", "value": ["marian flick", "frank aarebrot", "gerd-liv valla"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article11479916.ece/6ec02y/ALTERNATES/w980-default/Aarebrothoved.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Meningmann"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/article11479923.ece"}, {"field": "pageclass", "value": ["article"]}, {"field": "publishtime", "value": "2015-08-29T09:58:50.000Z"}, {"field": "recs-articleid", "value": "11479923"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2015-08-29T09:58:50.000Z"}, {"field": "recs-rawtitle", "value": "Meningmann -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Frank Aarebrot kan ikke huske \u00e5 noen gang ha kj\u00f8pt et klesplagg. Det er s\u00e5 mye annet han husker p\u00e5."}, {"field": "thumbnail", "value": "http://content-thumbnail.cxpublic.com/content/thumbnail200x150/4c61299e6f2da39999c9a0a92a3e3ae920fadf26.jpg?592caadc"}, {"field": "thumbnailfullheightdimensions", "value": "200x3692"}, {"field": "timestamp", "value": "2017-05-29T23:12:28.000Z"}, {"field": "title", "value": "Frank Aarebrot kan ikke huske \u00e5 noen gang ha kj\u00f8pt et klesplagg"}, {"field": "url", "value": "http://www.adressa.no/pluss/magasin/article11479923.ece"}, {"field": "urlhash", "value": "4c61299e6f2da39999c9a0a92a3e3ae920fadf26"}], "score": 0.60050714, "siteId": "9222270286501375973", "id": "4c61299e6f2da39999c9a0a92a3e3ae920fadf26"}

