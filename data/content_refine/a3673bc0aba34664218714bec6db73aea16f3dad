{"fields": [{"field": "modifiedtime", "type": "time", "value": "2016-12-17T07:08:39.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Portrettet", "gr\u00fcnder", "Handel"]}, {"field": "author", "value": ["foto: terje visnes", "\u00e5ge winge"]}, {"field": "body", "value": ["Carma skal v\u00e6re det lille ekstra!", "Hilde Wed\u00f8. Lilla topp. Slengbukser i velur. Hun ler en r\u00e5 latter og sier smilerynkene kom tilbake da botoxen sluttet \u00e5 virke.", "Det lille ekstra n\u00e5 er diamantringene hun kj\u00f8pte i Dubai og den brukte Rolexen hun betalte hundre tusen for p\u00e5 Finn.", "Aktuell: Ble nylig k\u00e5ret til \u00c5rets kremmer i Tondheim av Sparebank 1.", "Stilling: Daglig leder i Carma som hun selv startet. Eier 49 prosent av selskapet. Resten eies av Retro.", "Sivil status: Gift med Morten N\u00e6sgaard. Sammen har de d\u00f8trene Emilie (11) og Julie (7).", "Bor: P\u00e5 Steinan i Trondheim, hvor hun for 13 \u00e5r siden overtok huset som foreldrene bygde p\u00e5 begynnelsen av 80-tallet.", "Karriere: Veiskillet blomster, Texaco Leangen og Vero Moda i Trondheim. Daglig leder hos Ris\u00f8e i Bogstadveien og Voice of Europe.", "Utdanning: Bachelor fra handelsh\u00f8yskolen BI, Oslo.", "Lytter til: Chris Brown, Justin Bieber, Carpe Diem og Buddha Bar.", "Leser: Adresseavisen p\u00e5 papir, DN og Finansavisen. Lettleste b\u00f8ker.", "Ringene ville han antagelig ikke lagt merke til, sier hun, men Rolexen hadde ikke g\u00e5tt om faren, forretningsmannen Hans J\u00f8rgen Wed\u00f8, fortsatt levde. Han ville ogs\u00e5 latt seg provosere av den Porschen hun nylig skaffet seg, antar hun.", "- Noen tror det er arven jeg flotter meg med, men jeg tjener alle pengene mine sj\u00f8l. Arven plasserte pappa i et fond, og de pengene kan jeg ikke bruke f\u00f8r om ti \u00e5r.", "Det har g\u00e5tt bra for Hilde Wed\u00f8 den siste tida, kvinnen som driver Carma, et forretningskonsept beskrevet som et univers fylt med fashion og beauty, et sted hvor kvinner p\u00e5 tjuefem pluss kan finne alt de trenger for \u00e5 bli ny uten \u00e5 m\u00e5tte trippe rundt i en haug med butikker.", "Buksa, jakka, skjerfet. Skoene som passer til. Armb\u00e5ndet som funker. Beltet. Veska. Neglelakken. Lua. Alt det dilldallet vi damer liker, smiler hun.", "- Om noen \u00e5r skal alle norske damer vite hva Carma er for noe, det er m\u00e5let mitt, og derfor skal vi \u00e5pne butikker i Oslo, Stavanger og Bergen for \u00e5 gj\u00f8re dem kjent med konseptet.", "Nylig ble hun k\u00e5ret til \u00e5rets kremmer av Sparebank 1, og for noen \u00e5r siden ble hun k\u00e5ret til \u00e5rets markedsf\u00f8rer.", "- N\u00e5r du sitter der i salen som nesten eneste kvinne, i konkurranse med store selskaper som bruker sv\u00e6re bel\u00f8p p\u00e5 \u00e5 kj\u00f8pe hjelp hos reklamebyr\u00e5er, og jeg vet at jeg har gjort alt sj\u00f8l, s\u00e5 er det som \u00e5 f\u00e5 en Oscar.", "- Stolt?", "- \u00c5 ja! Men jeg hadde ikke klart dette uten mine ansatte. \u00c5h, jeg elsker dem!", "Hilde Wed\u00f8 vokste opp med handel. Hun lekte butikk i blomsterbutikken hvor moren \u00c5se jobbet, og senere i klesbutikken som moren drev. Og faren, som i sin tid arvet flere fris\u00f8rsalonger og solgte tupeer p\u00e5 postordre, ble etter hvert en av byens rikeste p\u00e5 \u00e5 selge sn\u00f8skutere, drive treningssenter, selge sykler og investere i eiendom.", "Linn Hansen, kollega og venninne:", "- Hilde er en fantastisk sjef og venninne. Hun er til tider litt uryddig og m\u00e5 ha hjelp til \u00e5 holde orden i e-poster og billetter, men jobber veldig godt under press. Hun er ingen klassisk sjef og vil at alle rundt henne skal skinne, s\u00e5 lenge du gj\u00f8r jobben din legger hun seg ikke borti hva du gj\u00f8r. Alle er p\u00e5 en m\u00e5te sin egen sjef under Hilde. Og kommer vi oss p\u00e5 et diskotek, er ikke hun den f\u00f8rste som g\u00e5r hjem. Hun er ekstremt glad i \u00e5 danse og er til tider et eneste stort show.", "Hun var et forsiktig barn, husker hun, som ikke turte \u00e5 m\u00f8te fremmede uten den h\u00e5nda til moren. Hun var ikke skoleflink. Hun var ikke spesielt flink i noe, sier hun, bortsett fra \u00e5 jobbe. Jobbe hardt.", "Som fjorten\u00e5ring jobbet hun b\u00e5de p\u00e5 bensinstasjon og i klesbutikk ved siden av skolen, men f\u00f8rst etter ett \u00e5r som utvekslingsstudent i USA hadde hun selvtillit nok til \u00e5 ta egne avgj\u00f8relser uten \u00e5 sp\u00f8rre foreldrene.", "Hun dro til Oslo, jobbet i klesbutikk og studerte p\u00e5 Handelsh\u00f8yskolen BI, hvor hun sammen med en venninne skrev bachelor om hvordan de kunne etablere en kul klesbutikk i det litt kjedelige Trondheim.", "Oppgaven ble kalt Carma.", "Egentlig skulle hun studere videre da kleshandler Harald Haltvik, som kjente faren, ringte og sa hun ikke beh\u00f8vde mer skole. Haltvik visste om et ledig lokale.", "Hun var tjuefire, flyttet tilbake til Trondheim, l\u00e5nte penger av faren og \u00e5pnet to sm\u00e5 Carma-butikker i Midtbyen. Alle bilder, alle annonser, var av henne selv. Hilde Wed\u00f8 var selve konseptet.", "- Og n\u00e5r du er dame, vettu, og bretter ut deg sj\u00f8l, da kommer det mye dritt.", "- \u00c5?", "- Hva er det med hu derre der, da, tror hun at hun er modell, eller? Nei, hu der har vi lite trua p\u00e5, hun kommer aldri til \u00e5 f\u00e5 det til!", "- Og det gikk ikke s\u00e5 bra?", "- Nei, \u00f8konomisk gikk det jo helt p\u00e5 r\u00e6va, vi gikk med tre-fire-fem hundre tusen kroner i underskudd hvert \u00e5r, og i 2007, mens jeg var gravid med mitt f\u00f8rste barn, sa pappa stopp etter \u00e5 ha saumfart regnskapene.", "De 3,5 millionene kronene han hadde l\u00e5nt datteren, var fordunstet.", "- Jeg skreik og skreik og ba pappa om en siste sjanse. Jeg hadde full tro p\u00e5 konseptet og visste jeg hadde det i meg. Jeg fikk \u00e9n million til.", "S\u00e5 begynte hun \u00e5 lese de store internasjonale bloggerne og fikk en id\u00e9 om \u00e5 vise fram livet i butikken og livet hjemme med mann og barn. \u00c5 \u00abbjuda p\u00e5\u00bb ble konseptet. Her hjemme var det ingen andre i bransjen som gjorde noe lignende, sier hun.", "- Kameraet var med overalt, n\u00e5r jeg jobbet, n\u00e5r jeg var hjemme, n\u00e5r vi spiste og n\u00e5r vi var p\u00e5 reiser. Jeg kom hjem, spiste middag, og resten av dagen brukte jeg p\u00e5 bloggen. Det kostet ikke penger, bare j\u00e6vlig mye tid, men snart var bloggen til Carma landets tredje mest bes\u00f8kte, og p\u00e5 noen uker doblet vi omsetningen.", "Det var p\u00e5 den tiden halve byen gikk rundt med stjerneskjerf, og Carmas danske leverand\u00f8r spurte Hilde om tr\u00f8nderne spiste skjerf til frokost. Og for hvert skjerf de spiste, tjente Carma fem hundre kroner.", "- Herregud, det var helt sjukt, vi solgte sju tusen stjerneskjerf, og n\u00e5 har de skjerfene kommet tilbake igjen, vettu.", "Butikken i S\u00f8ndre lukter mandarin, og under en glassbl\u00e5st designerlampe fra Italia st\u00e5r et digert sjakkbrett hvor mannfolkene, if\u00f8lge Wed\u00f8, sl\u00e5ss om \u00e5 spille mens kvinnene handler og de selv serveres kaffe og sjokolade av hennes ansatte.", "Pengene hun l\u00e5nte av faren er tilbakebetalt for lenge siden. Ikke ei krone i gjeld, sier hun, og pl\u00e6nti penger i banken. Hittil i \u00e5r har Carma solgt for 34 millioner med et overskudd p\u00e5 minst fem millioner.", "P\u00e5 Instagram har Carma tretti tusen f\u00f8lgere, og enda flere p\u00e5 Facebook. \u00abHildecarmas\u00bb egen profil f\u00f8lges av ti tusen, de fleste kvinner som synes det er digg \u00e5 dandere bilder av henne med kommentarer som Lekringen, S\u00f8ta, Snuppa, og Du er den fineste!", "- Vi damer er rause s\u00e5nn, og jeg synes det er fint at andre synes jeg gj\u00f8r en god jobb n\u00e5r jeg kler p\u00e5 meg. Vi damer pynter oss ikke for dere menn, vettu, vi pynter oss for andre damer.", "- \u00c5?", "- Jeg er fokusert p\u00e5 antrekk, frisyrer, og henter hele tiden inspirasjon fra andre damer. Jeg elsker \u00e5 pynte meg. Jeg kan ogs\u00e5 g\u00e5 i joggebukse, men en fin joggebukse, da.", "- S\u00e5 kler du opp d\u00f8trene dine og viser dem fram p\u00e5 Instagram?", "- Jeg sp\u00f8r alltid om det er greit, og den minste sier noen ganger \u00abnei, det bildet f\u00e5r du ikke bruke\u00bb. Og det er helt greit. Morten, mannen min, bryr seg ikke s\u00e5 mye om de bildene jeg legger ut, han stoler hundre prosent p\u00e5 mine vurderinger.", "- Har du noen grenser?", "- Ja, det har jeg jo. Jeg f\u00f8ler det er riktig \u00e5 gi av meg selv og familien, men jeg legger ikke ut f\u00f8lelser, det er for privat, jeg viser jo bare en happyfasade.", "- Er du bare happy?", "- Vi krangler og styrer p\u00e5 som andre familier, men alt i alt f\u00f8ler jeg meg veldig happy, ja. Jeg vet ikke n\u00e5r jeg sist var ulykkelig. Det var selvf\u00f8lgelig veldig t\u00f8ft og trist da pappa d\u00f8de, men jeg kan ikke huske at jeg noen ganger har f\u00f8lt meg ulykkelig.", "Hans J\u00f8rgen, Hildes far, var \u00e5tte \u00e5r yngre enn moren \u00c5se, som var enke med tre barn da de traff hverandre. Hilde ble atp\u00e5klatten i familien p\u00e5 seks.", "- Egentlig ble jeg ikke kjent med pappa f\u00f8r jeg gikk p\u00e5 ungdomsskolen fordi han var s\u00e5 mye p\u00e5 jobb. Han sa alltid at jeg ville skj\u00f8nne det der n\u00e5r jeg ble st\u00f8rre, og da ristet jeg p\u00e5 hodet. Men n\u00e5 forst\u00e5r jeg hva han mente med det der. Han var en businessmann som jobbet nesten d\u00f8gnet rundt, og n\u00e5 er jeg jo blitt likedan sj\u00f8l. Hadde jeg ikke hatt familie, hadde jeg bodd p\u00e5 butikken. Jeg elsker det, og han elsket det han ogs\u00e5. Samtidig ville han ha kontroll p\u00e5 alle i familien, han passet veldig p\u00e5 og var helt oppgitt hvis det gikk litt over styr for noen av oss.", "- Han klippet i stykker flere av dine kredittkort?", "- Ja, der var vi rake motsetninger. Mens jeg er glad i ting som er fint og flott, unte han seg lite privat. Til min store fortvilelse, snudde han p\u00e5 hver eneste krone.", "I november 2014 ringte faren og sa de m\u00e5tte snakke sammen, hele familien. De m\u00f8ttes hjemme hos foreldrene i Bergheim Terrasse.", "Han sa legene hadde gitt ham beskjeden han hadde fryktet hele livet, han hadde f\u00e5tt samme sykdom som moren hans d\u00f8de av. Kreft i bukspyttkjertelen. Bare noen m\u00e5neder igjen \u00e5 leve, hadde legene sagt.", "Hilde ble med faren til Luzern i Sveits hvor han ble operert, men legene ga opp fordi kreften hadde hadde spredt seg til hele kroppen. Han la om kosten og pr\u00f8vde alternativ medisin, men ble d\u00e5rligere og d\u00e5rligere.", "- Det siste halv\u00e5ret imponerte han meg voldsomt. Vi snakket om alt, det er ikke \u00e9n ting som ikke ble sagt om det som hadde v\u00e6rt. Og helt p\u00e5 slutten, p\u00e5 sykehuset, mens han l\u00e5 p\u00e5 d\u00f8dsleiet, v\u00e5knet han plutselig og sa han ville p\u00e5 toalettet. Jeg skal f\u00e5 deg p\u00e5 do, pappa, sa jeg, og jeg fikk ham opp av senga og det var Frank Sinatra p\u00e5 radioen. Og mens jeg holdt rundt ham der ute p\u00e5 gulvet, sier han at han vil danse.", "Det blir stille. Et lager fylles med kl\u00e6r til julehandelen, men det er d\u00f8nn stille. Det skjer ofte med Hilde, sier de som kjenner henne, hun kan gr\u00e5te til \u00abIdol\u00bb, til \u00abFarmen\u00bb, til julesanger av Sissel Kyrkjeb\u00f8.", "- Der ute p\u00e5 gulvet danset vi til Frank Sinatra f\u00f8r jeg fikk ham tilbake i senga hvor han noen timer senere sovnet inn.", "Hans J\u00f8rgen Wed\u00f8 hadde kontroll p\u00e5 alt helt til det siste. Ogs\u00e5 begravelsen. Musikeren Tore Johansen sang julesangen \u00abO Helga Natt\u00bb, selv om det var midt i juli, Wed\u00f8 elsket jula, og alteret var dekket av et filmlerret hvor de viste en avskjedsfilm som Wed\u00f8 hadde laget mens han var syk, hvor han takket familie og venner og avsluttet med et \u00abvi sees igjen\u00bb.", "- Jeg oppfattet ikke pappa som en troende person, men p\u00e5 slutten snakket han om at han gledet seg til \u00e5 m\u00f8te moren sin, s\u00e5 det var noe der.", "- Er du selv troende?", "- Det er et vanskelig sp\u00f8rsm\u00e5l, men jeg tror nok ikke p\u00e5 noen Gud.", "Her kan du lese Ukeadressa-portrettet med Get inspired-gr\u00fcnder Silje Landev\u00e5g", "Alle eiendommene, bortsett fra familiehyttene p\u00e5 Hitra og i Oppdal, solgte han i ukene f\u00f8r han d\u00f8de. Ogs\u00e5 toppidrettssenteret i Gran\u00e5sen som han bygde, og som han fikk idrettens \u00abp\u00e5driverpris\u00bb for i 2014.", "Han plasserte alle pengene i et fond som ble likt fordelt mellom de fire ungene, med en klausul om at pengene ikke kan tas ut f\u00f8r ti \u00e5r etter hans d\u00f8d.", "- Pappa sa hele tiden at han var livredd for at vi skulle begynne \u00e5 krangle om pengene, selv om vi forsikret ham om at det ikke ville skje.", "- Ble det mye p\u00e5 hver av dere?", "- Ja, det kan du lure p\u00e5. Det ble noen titalls millioner p\u00e5 hver av oss, det ble det, og selv om pengene ikke kan brukes p\u00e5 noen \u00e5r, er det en trygghet for familien. I klesbransjen kan det g\u00e5 til helvete neste \u00e5r.", "Flere av Hildes venner sier hun er et eneste stort show, og innkj\u00f8psturene til Paris, som skjer et par ganger i \u00e5ret, i tillegg til steder som Oslo, Milano og K\u00f8benhavn, beskrives som en kjendisjakt.", "Camilla Volden, venninne:", "- Hilde elsker \u00e5 kaste seg ut i nye ting og har t\u00e5lmodighet som en tre\u00e5ring. Hun har aldri v\u00e6rt redd for spotlighten og er alltid midt punktet. Hun \u00abbjuder p\u00e5\u00bb i alle sammenhenger og driter i janteloven, er uredd og har tro p\u00e5 at det alltid ordner seg. Hun er veldig bestemt og m\u00e5lrettet, en stahet hun har arvet fra sin far. Som venninne er hun et ankerfeste som alltid stiller opp. Mange ser nok p\u00e5 henne som en diva som elsker \u00e5 drikke champagne p\u00e5 store terrasser, men hun trives enda bedre p\u00e5 brune puber. Du m\u00e5 nesten ha noen d\u00f8gn med henne for \u00e5 skj\u00f8nne hvilket eventyrlig menneske hun er. Du m\u00f8ter alltid morsomme folk n\u00e5r du er sammen med Hilde.", "Klimaks n\u00e5dde de for et par \u00e5r siden. I l\u00f8pet av noen timer p\u00e5 restaurant L'Avenue, i ei sidegate til Champs-\u00c9lys\u00e9es, fikk de n\u00e6rkontakt med modellen og skuespilleren Kim Kardashian, supermodellene Kate Moss og Gigi Hadid, moteskaperen Tommy Hillfiger og Kelly Rowland, kjent som en av originalmedlemmene i gruppa Destiny's Child. Og p\u00e5 toppen av det hele hadde klesdesigneren Stella McCartney g\u00e5tt forbi dem med barnevogna.", "- Haha, \u00e5 spotte kjendiser er det beste i verden, da blir vi som fjortiser. Vi t\u00f8r jo ikke snakke med dem, men vi tar bilder som vi legger ut p\u00e5 nettet. Den dagen p\u00e5 L'Avenue ble vi nesten kastet ut fordi vi ble s\u00e5 innp\u00e5slitne etter \u00e5 ha drukket b\u00f8ttevis med Bellini, en cocktail av hvit fersken og prosecco. Vi driver jo med mote, og da er det jo stas \u00e5 m\u00f8te folk som er p\u00e5 toppen i den samme bransjen. Wooow, der er hun, liksom, og da vi s\u00e5 Kim Kardashian, m\u00e5tte vi jo sjekke om rumpa hennes var s\u00e5 stor som det sies, og det var den jo.", "- Du er selv blitt litt kjendis her hjemme, fris\u00f8ren din f\u00e5r stadig bestillinger fra damer som vil ha samme sveis som deg?", "- Joda, men jeg f\u00f8ler meg ikke som en kjendis, selv om damer kommer bort til meg p\u00e5 gata, skryter og sp\u00f8r om jeg er \u00abhu Carma- Hilde\u00bb. Da gir jeg dem en klem og sier tusen takk. Det hender jeg blir invitert i bursdager til folk jeg ikke kjenner, og da sier jeg jo \u00abja takk\u00bb, jeg er jo et impulsivt ja-menneske som er med p\u00e5 alt som er artig.", "Sier hun.", "Og s\u00e5 ringer telefonen, det har ringt mange ganger under samtalen, og n\u00e5 tar hun den fordi det er Morten, mannen.", "- P\u00e5 jobben kaller de ham for \u00abkjerringa di\u00bb, men du finner ikke bedre mann!", "Morten N\u00e6sgaard, som selger melkeprodukter for Tine, jobbet i nabobutikken til Carma da han s\u00e5 Hilde f\u00f8rste gang. Etter det var han mer p\u00e5 Carma enn i sin egen butikk, og Hilde m\u00e5tte beordre sine ansatte om \u00e5 ikke snakke med mannen fordi de skulle jobbe. Ikke jabbe.", "Men da han senere ryddet dansegulvet p\u00e5 et av byens diskoteker, og danset helt r\u00e5tt til ei Michael Jackson-l\u00e5t, pekte Hilde p\u00e5 ham og sa: \u00abHan der skal jeg gifte meg med!\u00bb", "- Morten har veldig forst\u00e5else for det jeg driver med. \u00abJeg kommer ikke hjem i kveld heller\u00bb, kan jeg si. \u00abDet g\u00e5r fint, det\u00bb, sier han. Og i alle \u00e5rene med den bloggen, det var aldri ett ord om at jeg m\u00e5tte legge fra meg pc-en. Han er det snilleste og mest omsorgsfulle mennesket jeg kjenner, og dessuten er han dritkjekk.", "Morten N\u00e6sgaard, ektemann:", "- Hilde v\u00e5kner vanligvis i femtida. Da planlegger hun dagen, lager frokost og matpakker til ungene. Hun har en klar plan med det hun gj\u00f8r. Hilde er ikke spesielt t\u00e5lmodig og tenner lett p\u00e5 pluggene, men hun er veldig omsorgsfull, har et hjerte av gull og er raus mot dem rundt seg. Jeg tar meg av vasken og kj\u00f8rer ungene, mens hun lager middagene. Akkurat n\u00e5 pusser vi opp huset, og alt det der er det ogs\u00e5 hun som styrer. Jeg er utrolig stolt av henne fordi jeg vet hva som ligger bak suksessen hennes. Da snakker vi blod, svette og t\u00e5rer.", "P\u00e5 ti\u00e5rsjubileet til Carma, ni \u00e5r etter det diskotekbes\u00f8ket, trodde gjestene de var invitert til et moteshow med Stian Blipp som konferansier. Men p\u00e5 slutten av showet kom deres to barn p\u00e5 scenen, og Morten danset over catwalken f\u00f8r Hilde Wed\u00f8 spradet fram i sin hvite brudekjole.", "- Det ble tidenes fest. Hver gang Morten g\u00e5r p\u00e5 dansegulvet, blir jeg like forelska. Det f\u00f8les som om vi ble sammen i g\u00e5r. Han er magisk, og jeg kan aldri tenke meg noen andre enn ham.", "- Det har ikke manglet p\u00e5 tilbud, som den gangen p\u00e5 The Box i London?", "- \u00c5 d\u00e6rsken, har du h\u00f8rt om den turen?", "Hilde Wed\u00f8 elsker \u00e5 overraske sine venner med gaver, if\u00f8lge venninnene, og for et par \u00e5r siden inviterte hun en av dem til The Westbury, ett av Londons fineste hoteller. Og av en kompis hadde hun f\u00e5tt anbefalt nattklubben The Box i Soho.", "- Jeg kan ikke slippe dere av her, sa taxisj\u00e5f\u00f8ren, men jeg ringte kompisen min som sa det bare var \u00e5 g\u00e5 ut og finne ei brun d\u00f8r. Utenfor den d\u00f8ra sto en sv\u00e6r bamse, \u00abhello, ladies, are you joining someone tonight\u00bb, og vi to, h\u00e5nd i h\u00e5nd i hvite kjoler som to fjortiser, m\u00e5tte jo bare finne ut hva det var der inne. Oh, shit! Vi ble m\u00f8tt av en hest med en naken dame p\u00e5 ryggen. Opp ei trapp og inn i en m\u00f8rk teatersal. S\u00e5 begynte showet. Det var nakne damer ned fra taket, en transvestitt dro det engelske flagget ut av rumpa, og der sto vi som to bl\u00e5\u00f8yde tullinger. Men for en opplevelse! Det var helt sjukt! Alle m\u00e5 p\u00e5 The Box! Men det koster jo fletta \u00e5 g\u00e5 dit, da, opptil tretti tusen kroner for et bord, har jeg h\u00f8rt. Men vi betalte ikke ei krone, antagelig fordi vi var to damer p\u00e5 b\u00e6rtur.", "- En millard\u00e6r tilb\u00f8d deg en tur til Karibia med privatfly den kvelden?", "- Ja, men der takket jeg nei, alts\u00e5. Noen har s\u00e5 mye penger at de blir helt skrullete i hodet. For meg er det en koselig greie \u00e5 spare til noe jeg \u00f8nsker meg.", "- Du har vel nok til \u00e5 kj\u00f8pe det du vil?", "- Mange sp\u00f8r meg om det der, men jeg har ikke den f\u00f8lelsen, jeg blir ikke s\u00e5nn. Finner jeg ei Gucci-veske jeg synes er knall, s\u00e5 sparer jeg p\u00e5 en liten konto til jeg har nok penger til den veska. Jeg kan selvsagt ta noen spontankj\u00f8p, men det er sjelden. Da vi var i Stockholm sist helg, kj\u00f8pte jeg et par Stella McCartney-sko til 5500 kroner som jeg hadde spart til. Jeg kj\u00f8pte ikke noe mer.", "- Greit \u00e5 v\u00e6re n\u00f8ktern n\u00e5r du har r\u00e5d til alt?", "- Joda, jeg skj\u00f8nner jo at det er innenfor det jeg har r\u00e5d til, men jeg handler p\u00e5 H&M og Zara ogs\u00e5. Jeg elsker \u00e5 blande dyrt og billig, og det som er trendy der og da, finner du oftest i s\u00e5nne butikker. P\u00e5 Carma har jeg de samme betingelsene som mine ansatte.", "I fjor uttalte Hilde offentlig at hun skulle delta p\u00e5 triathlon, men det har hun gitt opp. Det holder \u00e5 trene mage, rumpe, l\u00e5r tre-fire dager i uka, sier hun, gruppetimer hvor noen forteller deg hva du skal gj\u00f8re. Ellers pr\u00f8ver hun s\u00e5 ofte hun kan \u00e5 dra til hytta i Oppdal, kj\u00f8re p\u00e5 ski og g\u00e5 i fjellet. Ungene synes det er artig, og da f\u00e5r de v\u00e6re sammen, sier hun.", "- Du har tatt jaktpr\u00f8ven ogs\u00e5?", "- Ja, og det er jo kult \u00e5 si at du har tatt den, men jeg kommer jo aldri til \u00e5 skyte et dyr. Jeg har dykkerlappen ogs\u00e5, men jeg har ikke dykket p\u00e5 tjue \u00e5r.", "- Men du leser b\u00f8ker?", "- Ja, det pr\u00f8ver jeg \u00e5 f\u00e5 tid til.", "- Akkurat n\u00e5 holder du p\u00e5 med \u00abThe Calendar Girl\u00bb. Husmorporno?", "- Haha, herregud, husmorporno er god underholdning. Jeg orker ikke tunge b\u00f8ker, de m\u00e5 v\u00e6re lettleste. Og s\u00e5 elsker jeg dokumentarer. Jeg satt ei hel helg og s\u00e5 p\u00e5 \u00abMaking a Murderer\u00bb. Jeg blir jo s\u00e5 forbanna p\u00e5 s\u00e5nn urettferdighet, p\u00e5 hele rettssystemet i USA, er det mulig, det er jo s\u00e5 mye manipiulering og helvetes dritt.", "- Hva annet gj\u00f8r deg oppr\u00f8rt?", "- Trafficking! Det sitter nok mange kvinner som vi ikke vet om rundt om i kjellere, det er utrolig hvor j\u00e6vlig kvinner kan bli behandlet. Ja, det er mye urettferdighet og dritt i verden.", "- Og hva gj\u00f8r du med det?", "- Det er jo vanskelig, det der, du blir lett maktesl\u00f8s overfor den store urettferdigheten. Vi st\u00f8tter Plan til Redd Barna, kj\u00f8per Sorgenfri og gir penger til forskjellige innsamlinger, og jeg har noen ganger tenkt at vi m\u00e5 \u00e5pne huset v\u00e5rt for noen som ikke har det bra. Jeg er ikke fan av dem som tigger p\u00e5 gata, men mange av dem treffer meg jo. Han utenfor Rema som alltid sier hei, til ham gir jeg noen kroner.", "Hilde Wed\u00f8 sier hun er middels interessert i politikk. Hun stemmer H\u00f8yre, hun er jo kremmer, til og med \u00ab\u00c5rets kremmer\u00bb.", "- I Store norske leksikon forklares ordet kremmer ogs\u00e5 som en \u00absm\u00e5lig og gjerrig handelsmann\u00bb?", "- Jeg skj\u00f8nner den forklaringen ogs\u00e5. Jeg er beinhard n\u00e5r jeg forhandler pris: \u00abDu tilbyr meg tretti prosent, men jeg skal i alle fall ha femti prosent!\u00bb Men jeg er allergisk mot gjerrige folk. Dessuten, n\u00e5r du f\u00e5r til ting, f\u00e5r du det ikke til alene. Derfor er det viktig \u00e5 v\u00e6re raus og verdsette dem som er rundt deg.", "S\u00e5 ler hun.", "Hun ler mye, sier hun, selv om hun kan bli eitrende forbanna av ting som g\u00e5r tregt, da kan hun tenne p\u00e5 alle pluggene, og det m\u00e5 hun slutte med, sier hun.", "Men hva tror hun selv folk sier om henne?", "- Du, det skiter jeg egentlig i. Selv mener jeg at jeg er en veldig jovial person, men folk som ikke kjenner meg, vil nok tenke at \u00abhun der, hun er en diva\u00bb. \u00c5 ja, jeg kan v\u00e6re litt diva. Men jeg er en jovial diva!"]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "67f9855a76b2de34260e8d44945908a12a5853c3e9609f1bb6e8d96e92d77e8e"}, {"field": "createtime", "value": "2016-12-17T07:21:36.000Z"}, {"field": "description", "value": "Er du venninne av Carma-gr\u00fcnder Hilde Wed\u00f8, m\u00e5 du finne deg i \u00e5 bes\u00f8ke et freakshow i London."}, {"field": "dominantimage", "value": "http://www.adressa.no/pluss/magasin/article13937003.ece/2ov9j7/ALTERNATES/w980-default/Hilde_W_carma__5.JPG"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/a3673bc0aba34664218714bec6db73aea16f3dad.jpg?5978710d"}, {"field": "dominantthumbnaildimensions", "value": "300x169"}, {"field": "heading", "value": ["Jovial diva -adressa.no", "Carma til v\u00e6rs", "Butikk fra starten", "Skreik seg til \u00e9n million", "Endelig gjeldfri", "Som sin far", "Arven i fond", "Et stort show", "Magiske Morten", "Nakne fra taket", "Allergisk mot gjerrige"]}, {"field": "id", "value": "a3673bc0aba34664218714bec6db73aea16f3dad"}, {"field": "keyword", "value": ["Ukeadressa", "Portrettet", "gr\u00fcnder", "Handel"]}, {"field": "keywords", "value": "Ukeadressa,Portrettet,gr\u00fcnder,Handel"}, {"field": "kw-category", "value": ["pluss", "magasin"]}, {"field": "kw-classification", "value": "arts-and-entertainment"}, {"field": "kw-company", "value": ["bellini", "handelsh\u00f8yskolen bi", "finansavisen", "facebook", "gucci", "instagram", "zara"]}, {"field": "kw-concept", "value": ["familie", "mann", "pappa", "butikk", "fin", "elsker", "jobb", "\u00e5rets kremmer", "hjem", "penger", "dame", "dagen", "stort show"]}, {"field": "kw-entity", "value": ["destiny", "hans j\u00f8rgen wed\u00f8", "farmen", "\u00e5rets", "sparebank 1", "carma", "idol", "bergheim terrasse", "julie", "wed\u00f8", "kate moss og gigi hadid", "soho", "portrettet", "get", "lekringen", "champs-\u00e9lys\u00e9es", "avenue", "plan", "hans j\u00f8rgen", "redd barna", "oscar", "milano og k\u00f8benhavn", "making", "snuppa", "murderer", "lilla", "retro", "midtbyen", "porschen", "finn", "emilie", "h\u00f8yre", "rema", "gran\u00e5sen", "\u00e5se", "karibia", "the box", "gud", "rolexen", "child"]}, {"field": "kw-location", "value": ["stockholm", "oslo", "london", "italia", "paris", "luzern", "oppdal", "hitra", "trondheim", "sveits", "dubai"]}, {"field": "kw-pageclass", "value": "article"}, {"field": "kw-person", "value": ["harald haltvik", "tommy hillfiger", "silje landev\u00e5g", "linn hansen", "morten n\u00e6sgaard", "tore johansen", "stella mccartney", "gigi hadid", "kim kardashian", "stian blipp", "kate moss", "frank sinatra", "sissel kyrkjeb\u00f8", "helga natt", "michael jackson", "kelly rowland", "hilde wed\u00f8"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13937003.ece/2ov9j7/ALTERNATES/w980-default/Hilde_W_carma__5.JPG"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Jovial diva"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/12/17/Jovial-diva-13937006.ece"}, {"field": "pageclass", "value": ["article"]}, {"field": "publishtime", "value": "2016-12-17T07:08:39.000Z"}, {"field": "recs-articleid", "value": "13937006"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-12-17T07:08:39.000Z"}, {"field": "recs-rawtitle", "value": "Jovial diva -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Er du venninne av Carma-gr\u00fcnder Hilde Wed\u00f8, m\u00e5 du finne deg i \u00e5 bes\u00f8ke et freakshow i London."}, {"field": "thumbnail", "value": "http://content-thumbnail.cxpublic.com/content/thumbnail200x150/a3673bc0aba34664218714bec6db73aea16f3dad.jpg?5978710d"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-26T10:38:05.000Z"}, {"field": "title", "value": "Jeg skreik og skreik og ba pappa om en siste sjanse"}, {"field": "url", "value": "http://www.adressa.no/pluss/magasin/2016/12/17/Jovial-diva-13937006.ece"}, {"field": "urlhash", "value": "a3673bc0aba34664218714bec6db73aea16f3dad"}], "score": 0.52282035, "siteId": "9222270286501375973", "id": "a3673bc0aba34664218714bec6db73aea16f3dad"}

