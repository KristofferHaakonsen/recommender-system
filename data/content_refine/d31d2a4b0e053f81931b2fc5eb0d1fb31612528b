{"fields": [{"field": "modifiedtime", "type": "time", "value": "2014-08-21T14:05:03.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "\u00f8yvind lein"}, {"field": "body", "value": ["Les kapittelet fra boka \u00abI skyggen av Eggen\u00bb om det som skjedde da Nils Arne Eggen sa nei til RBK-jobben foran 2013-sesongen og Per Joar Hansen ble valgt foran Trond Sollied:", "Etter tapet i Molde s\u00e5 det m\u00f8rkt ut med tanke p\u00e5 et nytt seriegull til Lerkendal. Halmstr\u00e5et Ivar Koteng klamret seg til, var at Rosenborg kunne vinne borte mot Str\u00f8msgodset helga etter.", "Men p\u00e5 Marienlyst ble det et nytt nederlag, et av de aller tyngste p\u00e5 lang tid. Rade Prica skapte h\u00e5p da han f\u00f8rte RBK opp i ledelsen etter 64 minutter, men Ola Kamara og Peter Kovacs satte spikeren i kista for Rosenborgs dr\u00f8m om mesterligaspill \u00e5ret etter. Det endte 2-1 til Str\u00f8msgodset.", "Tapsrekken fortsatte. 3-1 mot Metalist Kharkiv i den vanskelige bortekampen i Europaligaen, og deretter 0-1 mot et av seriens aller svakeste lag, Fredrikstad.", "Da var det blitt midten av november, en tid der mediene vanligvis ville ha vendt fokus mot Petter Northug og vinteridrettsut\u00f8verne. I stedet eksploderte interessen for det som skjedde i Rosenborg. RBK hadde tapt fem kamper p\u00e5 rad og gitt fra seg muligheten til \u00e5 vinne tilbake hegemoniet i norsk fotball. Ole Gunnar Solskj\u00e6r og Molde hadde rykket fra. Vinnerkulturen som Erik Hamr\u00e9n hadde f\u00e5tt tilbake i troppen var borte.", "Klubbledelsen hadde allerede tatt grep. B\u00e5rd Wiggen skulle ta Trond Henriksens plass som assistenttrener. Rambo ble henvist til \u00e5 v\u00e6re spillerutvikler i 2013-sesongen.", "Wiggen hadde v\u00e6rt utenfor Tr\u00f8ndelag og h\u00f8stet nyttige erfaringer. Han hadde v\u00e6rt hovedtrener i Mj\u00f8ndalen, Aalesund og Start. I 2008 reiste han til K\u00f8benhavn for \u00e5 bli St\u00e5le Solbakkens assistent i FCK. Wiggen ble med Solbakken videre til K\u00f6ln. Han kom til Rosenborg etter \u00e5 ha hatt en korttidskontrakt med Lillestr\u00f8m i siste halvdel av 2012.", "Tirsdag 13. november, to dager etter tapet mot Fredrikstad, innkalte Ivar Koteng til ekstraordin\u00e6rt styrem\u00f8te. Der ble det klart at RBK-toppene m\u00e5tte forberede evalueringen av en ny skuffende sesong umiddelbart og levere en rapport til styret innen 6. desember.", "Da evalueringen l\u00e5 klar, fikk styret bekreftet det enkelte hadde tenkt i lang tid. Som Ola By Rise i 2004 ble Jan J\u00f6nsson beskrevet som for snill. Tydelighet og konsekvens av handlinger ble etterlyst, samt et fast spillem\u00f8nster. Han m\u00e5tte byttes ut.", "Evalueringsprosessen var regissert av Trond Alstad og involverte hele spillergruppa og st\u00f8tteapparatet. Tirsdag 4. desember sto Koteng sammen med Erik Hoftun og J\u00f6nsson inne p\u00e5 Brakka. Et par meter unna var en journalist fra TV 2.", "RBK-trioen tok fatt i temaet som opptok de aller fleste tr\u00f8ndere, J\u00f6nssons fremtid. Med et lydniv\u00e5 som ikke f\u00f8rte samtalene videre til representanten fra TV 2, ga Hoftun og Koteng den vonde beskjeden som ble banket gjennom av styret kvelden f\u00f8r.", "J\u00f6nsson var ferdig i Rosenborg. Han fikk valget om \u00e5 bli med laget til Tyskland for \u00e5 lede klubben for siste gang i bortekampen mot Bayer Leverkusen, eller g\u00e5 med en gang. Han valgte \u00e5 bli med, men de som var med p\u00e5 reisen s\u00e5 tydelig at han var preget av at det var siste tur med gjengen.", "7. desember 2012 ble Brakka igjen sentrum for medienes oppmerksomhet. To og en halv uke f\u00f8r julaften skulle fotballsesongen egentlig v\u00e6re over. Turbulensen b\u00e5de rundt trenersituasjonen og de skuffende resultatene skapte verken julestemning eller julefred p\u00e5 Lerkendal.", "Rosenborg hadde p\u00e5 ny kalt inn til pressekonferanse, som de gjorde da By Rise ble sittende ved siden av Brattbakk, Hoftun og Bratseth i 2004, og da T\u00f8rum tok til t\u00e5rene i 2007. Klokken var 19.00 en kald fredagskveld, rett etter at Rosenborg kom hjem fra 0-1 mot Bayer Leverkusen,  sesongens siste kamp.", "TV2 og NRK var p\u00e5 plass p\u00e5 Brakka i god tid, sammen med et knippe andre journalister. Nils Heldal stakk innom. Det samme gjorde en dresskledd Bj\u00f8rn Hansen, p\u00e5 vei til julebord.", "Ingen fra RBK-ledelsen var \u00e5 se. Pressekonferansen ble utsatt med en halv time ettersom flyet fra Tyskland var forsinket. Etter hvert dukket de opp, Stjernen, Koteng, J\u00f6nsson og Hoftun. I den rekkef\u00f8lgen stilte de seg opp foran en reklamevegg i Brakkas andre etasje, i styrerommet.", "Alle visste hva som skulle skje, det hadde Adresseavisen fortalt i god tid p\u00e5 forh\u00e5nd. J\u00f6nsson viste ikke antydning til bitterhet der han ga sin versjon av det han opplevde. Som niendemann etter Eggens avgang i 2002 var han n\u00e5 ferdig p\u00e5 Lerkendal.", "Samtidig som J\u00f6nssons avgang ble offentliggjort, proklamerte Koteng at Rosenborg n\u00e5 skulle finne tilbake til r\u00f8ttene. Det betydde enda en kursendring, bort fra valget klubbledelsen tok da Hamr\u00e9n ble hentet f\u00f8r 2008-sesongen.", "Mangel p\u00e5 tydelig angrepsspill var begrunnelsen for at J\u00f6nsson ikke lenger var \u00f8nsket i Trondheim, den samme argumentasjonen som ble brukt av Hamr\u00e9ns kritikere et par sesonger tidligere.", "Koteng ville rette oppmerksomheten p\u00e5 offensiv samhandling og struktur. Rosenborg \u00f8nsket en trener som behersket 4-3-3 og som var opptatt av samtidige bevegelser offensivt. Med andre ord en trener som hadde de samme egenskapene som vikaren fra h\u00f8sten i 2010. En vikar som ledet klubben til seriegull, men som ble vraket til fordel for nettopp J\u00f6nsson.", "Rosenborg-styret kopierte n\u00e5 bortimot det som ble gjort i 2006 og som mange har ristet p\u00e5 hodet av senere. De vedtok Rosenborgs formasjon.", "Som en konsekvens av \u00abtilbake til r\u00f8ttene\u00bb-tankegangen, dukket naturlig nok sp\u00f8rsm\u00e5let om Nils Arne Eggen opp. Om noen skulle f\u00f8re Rosenborg tilbake til sine r\u00f8tter, med den spillestilen de var kjent for, fantes det i utgangspunktet ingen bedre kandidat enn ham.", "RBK hadde jaktet etter kopier i hele perioden fra 2002 til 2007. Historien viser hvordan det gikk. Argumentasjonen som ble brukt mot \u00e5 ansette Eggen permanent i 2010 var at Rosenborg hadde bestemt seg for \u00e5 g\u00e5 en annen retning og fortsette i sporet etter Hamr\u00e9n.", "Fantes det derfor n\u00e5 i det hele tatt argumenter mot \u00e5 g\u00e5 til Eggen og sp\u00f8rre om han igjen ville hjelpe Rosenborg?", "Koteng svarte bastant \u00abnei\u00bb p\u00e5 sp\u00f8rsm\u00e5let om Eggen var blant kandidatene til \u00e5 overta da J\u00f6nssons avgang ble offentliggjort. Svaret kom etter at styrelederen hadde grublet f\u00e6lt i mange m\u00e5neder. Da Koteng gikk inn i styret vinteren 2012, \u00f8nsket han svar p\u00e5 et sp\u00f8rsm\u00e5l som plaget ham. Han kunne ikke begripe hvorfor klubben lot en av Europas beste trenere og en ressurs som Eggen v\u00e6re ubrukt.", "Noe av det f\u00f8rste han gjorde var \u00e5 g\u00e5 en runde i milj\u00f8et. Han spurte sentrale RBK-personer direkte: \u00abHvis RBK vinner to kamper denne sesongen og taper resten, setter vi da inn Nils Arne?\u00bb", "Alle han spurte sa nei. Koteng fikk til svar at hvis Eggen igjen blir ansatt som hovedtrener, forsvinner b\u00e5de spillere og administrasjonen fra Lerkendal. Han fikk h\u00f8re at Eggens lederstil rett og slett er for krevende.", "Etter comeback-h\u00f8sten i 2010 var Eggen uten noen formell posisjon i Rosenborg. Han var imidlertid fortsatt ofte innom Brakka og uttrykte sin mening. F\u00f8r 2012-sesongen sa han ja til \u00e5 lede hjembygdas 4. divisjonslag Orkla. Det ble opprykk p\u00e5 f\u00f8rste fors\u00f8k.", "Sesongen etter fortsatte han \u00e5 lede laget til toppen av 3. divisjon. Klubben var lenge med i kampen om opprykk til 2. divisjon. Mye tydet p\u00e5 at fotballfilosofien fortsatt holdt m\u00e5l.", "Koteng syntes det var trist at en av Europas beste trenere ikke ble benyttet i st\u00f8rre grad. Han undret seg om det var fordi klubben var for feig og ikke turte \u00e5 sette ham p\u00e5 plass, eller om han var en type som det ikke var mulig \u00e5 sette p\u00e5 plass.", "Utp\u00e5 sommeren i 2012 hadde Koteng fortsatt ikke funnet et godt svar p\u00e5 hvorfor klubben ikke \u00f8nsket Eggen som trener. Samtidig trodde han Eggen forventet at den nye styrelederen skulle gjeninnsette ham. Kotengs teori var slik: Eggen er ekstremt flink, men samtidig sv\u00e6rt krevende for omgivelsene, noe som kan forveksles med d\u00e5rlig folkeskikk.", "Og han tenkte at Eggen ikke hadde v\u00e6rt en like dyktig fotballtrener hvis han ikke hadde v\u00e6rt s\u00e5 krevende \u00e5 forholde seg til.", "Var det slik at Manchester Uniteds spillere til enhver tid oppfattet Alex Ferguson som en godslig bestefar-skikkelse? Svaret er definitivt nei. En av \u00e5rsakene til at Rinus Michels klarte \u00e5 forme sine lag slik han gjorde var hans strenge disiplin.", "Selv er Koteng ikke i tvil om at en m\u00e5 ha det litt vondt for \u00e5 lykkes, at det m\u00e5 v\u00e6re litt ubehagelig.", "\u00abHvorfor skal det v\u00e6re behagelig?\u00bb sp\u00f8r Koteng. \u00abKommer du til kvartfinalen i Mesterligaen med \u00e5 ha det behagelig?\u00bb Han svarer selv p\u00e5 sitt eget sp\u00f8rsm\u00e5l: \u00abJeg tror ikke det g\u00e5r an.\u00bb", "13 \u00e5r etter at han satt p\u00e5 Westfalenstadion og opplevde sitt livs h\u00f8ydepunkt med Rosenborg, bestemte Koteng seg for at det m\u00e5tte en avklaring til. Han m\u00e5tte prate med Eggen. Han \u00f8nsket b\u00e5de \u00e5 finne frem til svaret p\u00e5 om Eggen var mannen som skulle erstatte J\u00f6nsson, og samtidig avklare b\u00e5de hans egen og Eggens forventninger til trenerlegendens rolle i klubben.", "Etter hva han hadde h\u00f8rt av dem han pratet med p\u00e5 Brakka, s\u00e5 Koteng for seg at m\u00f8tet kom til \u00e5 fortone seg omtrent slik: Han ville bli jaget ut av rommet de satt i, for deretter \u00e5 bli oppringt av Eggen igjen etter et halvt d\u00f8gn.", "Praten ble ikke s\u00e5 dramatisk som Koteng fryktet. Det endte slett ikke med at trenerlegenden jaget eiendomskongen bort. Det som skjedde var derimot at Eggen svarte at det ikke var aktuelt for ham \u00e5 ta p\u00e5 som hovedtrener for Rosenborg. Han sa at han rett og slett ikke hadde energi nok. Dermed f\u00f8lte Koteng at han fikk parkert det sp\u00f8rsm\u00e5let.", "Men kunne svaret blitt et annet om Eggen virkelig hadde f\u00f8lt seg \u00f8nsket av hele klubben?", "Trenerlegenden var godt kjent med motstanden mot ham p\u00e5 Brakka. Han skj\u00f8nte hvilke reaksjoner et nytt Eggen-comeback ville ha skapt i organisasjonen.", "Det andre sp\u00f8rsm\u00e5let Koteng satt med \u2013 hvorfor RBK ikke har v\u00e6rt i stand til \u00e5 utnytte den ressursen de hadde i Eggen \u2013 ble st\u00e5ende ubesvart. Koteng f\u00f8lte at forholdet dem imellom forel\u00f8pig ikke var tett nok til \u00e5 diskutere den saken. For selv om Eggen sa nei og slik sett satte kroken p\u00e5 d\u00f8ra for et nytt comeback, mente Koteng at Eggens kompetanse som en av verdens beste fotballtrenere m\u00e5tte kunne utnyttes bedre.", "Etter at Jan J\u00f6nsson var ute, spurte han seg selv: \u00abHva er alternativet?\u00bb", "Rosenborg hadde nettopp sparket alternativet. En ekstremt ryddig og profesjonell fotballtrener. Jan J\u00f6nsson fremsto som en gentleman i all sin fremferd.", "\u00abJan J\u00f6nsson representerer det motsatte av Eggen,\u00bb sier Koteng.", "\u00abDa mister du kanskje det som trengs for \u00e5 f\u00e5 det til.\u00bb", "Da han kom inn i Rosenborg-styret var et av de andre medlemmene Marit Breivik. Hun er en av de mest suksessrike norske trenerne innen lagidrett noensinne.", "Breivik fremsto som den rake motsetning til h\u00f8yr\u00f8stede mannlige kolleger som kommanderte sine spillere p\u00e5 banen. Den tradisjonelle lederstilen \u2013 der kjeft, frykt og stemmebruk var fremtredende \u2013 ble under Breivik byttet ut med involvering, inkludering og demokrati. Det f\u00f8rte til at spillerne forpliktet seg til \u00e5 ta et stort ansvar p\u00e5 banen.", "Det tok Breivik fem \u00e5r f\u00f8r Norge vant sitt f\u00f8rste internasjonale mesterskap. Deretter ledet hun verdens beste lag i store deler av det f\u00f8rste ti\u00e5ret etter \u00e5rtusenskiftet.", "Kontrasten til hennes forgjenger p\u00e5 det norske landslaget, Sven Tore Jacobsen, var sl\u00e5ende, men begge oppn\u00e5dde suksess. Det er langt enklere \u00e5 se likhetstrekk mellom J\u00f6nsson og Breivik enn mellom den svenske RBK-sjefen og Eggen. Som Eggen m\u00e5tte Breivik f\u00e5 b\u00e5de tid og tillit til \u00e5 bygge et mesterlag.", "Det fikk aldri J\u00f6nsson. Da J\u00f6nssons skjebne var avklart, samlet RBK-styret seg p\u00e5 Brakka for \u00e5 diskutere hvem som skulle bli Rosenborgs nye hovedtrener.", "De fikk presentert en liste med litt over ti navn. Kandidatene de vurderte var Dag-Eilev Fagermo, Ronny Deila, Tom Nordlie, Nils Arne Eggen, Ola By Rise, Trond Sollied og Per Joar Hansen. Alt pekte denne mandagen for at Perry var mannen Rosenborg burde g\u00e5 for.", "At Perry kjente RBK-filosofien og -kulturen ut og inn var avgj\u00f8rende. Hans evne til \u00e5 opptre med autoritet spilte ogs\u00e5 inn. I tillegg var suksessen med U21-landslaget en medvirkende faktor til at Hansen ble sett p\u00e5 som det beste alternativet til \u00e5 erstatte J\u00f6nsson. S\u00e5 fikk det bare v\u00e6re at han enn\u00e5 ikke hadde fylt 50 \u00e5r, ett av kriteriene som ble lagt til grunn under Hamr\u00e9n-ansettelsen.", "En uke etter pressekonferansen med J\u00f6nsson ble det reprise p\u00e5 seansen, da med en ny hovedperson. Mannen som mislyktes da han overtok etter By Rise i 2004, ble p\u00e5 ny veid og n\u00e5 funnet tung nok. N\u00e5 skulle Per Joar Hansen skape ny giv, levere seriegull og lede Rosenborg mot en ny \u00e6ra med Champions League-kamper i dugg og flomlys mot europeiske storlag.", "Det hadde g\u00e5tt fire m\u00e5neder siden Koteng sa at noe ville skje hvis han ikke s\u00e5 forbedringer av spillestilen.", "Perry gjorde det helt klart at det var uaktuelt \u00e5 g\u00e5 inn i en kamp med Eggen om stillingen. Dersom Eggen var aktuell, ville Perry melde seg uaktuell. Han f\u00f8lte tidlig at det var nettopp han selv som var Rosenborgs klare f\u00f8rstevalg denne gangen.", "RBK-supporterne var ikke udelt begeistret for valget ledelsen hadde tatt. Tross stor suksess med det norske U21-landslaget, som han hadde f\u00f8rt til EM-sluttspill, ble det uttrykt sterk usikkerhet rundt Perry.", "\u00abResirkulering\u00bb var et ord Kjernen-talsmann Kenneth T. Kjelsnes tok i bruk. Tvilen ble etterfulgt av bannere som ble hengt opp av misforn\u00f8yde supportere natt til 12. desember. \u00abInn med Perry = Ut med ambisjonene\u00bb, sto det p\u00e5 ett av dem. \u00abNei til Perry\u00bb og \u00abHoftun m\u00e5 g\u00e5\u00bb p\u00e5 to andre. Hovedinngangen p\u00e5 Brakka var tildekket med et stort banner, hvor teksten l\u00f8d \u00abPerry? Nei takk\u00bb.", "Det hele toppet seg da Jan Guldahl ved Trondheim \u00d8yelegesenter, en av RBKs sponsorer, rykket inn helsides annonser b\u00e5de i Tr\u00f8nder-Avisa", "og Adresseavisen. Han kritiserte klubbledelsen og mente de burde hente Eggen tilbake. Eggen, som ferierte p\u00e5 Hawaii, var p\u00e5 dette tidspunktet utilgjengelig. Da VG endelig fikk tak i ham, n\u00f8yde han seg med en kort kommentar til at Perry var ansatt: \u00abJeg har stilt meg bak det valget. Det har kommet frem at b\u00e5de jeg og klubben st\u00e5r bak det. Ferdig med det.\u00bb", "Reaksjonene p\u00e5 at Perry kom inn for \u00e5 lede Rosenborg tilbake til sine r\u00f8tter, mens Eggen fortsatte som trener p\u00e5 breddeniv\u00e5, stoppet ikke opp. P\u00e5 klubbens \u00e5rsm\u00f8te 28. februar 2013 tok debatten en ny vending. Jan Guldahl, mannen bak avisannonsene, gikk opp p\u00e5 talerstolen og lurte p\u00e5 hvorfor Eggen ikke var aktuell til \u00e5 etterf\u00f8lge J\u00f6nsson.", "Koteng svarte at Eggens navn sto p\u00e5 blokka, men ikke var med i de siste rundene da RBK skulle finne ny hovedtrener.", "Deretter gikk Eggen selv opp p\u00e5 talerstolen. RBK-ledelsen var forberedt p\u00e5 at temaet kunne dukke opp. Hoftun og Alstad hadde diskutert saken p\u00e5 forh\u00e5nd, sett for seg ulike scenarier og bestemt seg for hvordan de skulle h\u00e5ndtere det. Strategien var \u00e5 svelge en del av det som m\u00e5tte komme. Selv om de s\u00e5 at det kunne v\u00e6re fristende, ville de ikke si noe som kunne rokke ved bildet av Eggens posisjon i klubben. Det mente det bare ville sl\u00e5 tilbake p\u00e5 dem selv.", "Alstad satt sammen med styret og hadde \u00f8yekontakt med Hoftun, som satt i fremste rekke i salen. Til \u00e5rsm\u00f8tet var Eggen klar p\u00e5 at det var feil av Rosenborg \u00e5 ansette J\u00f6nsson, p\u00e5 grunn av hans fotballfilosofi. I innlegget navnga Eggen Hoftun, Alstad og Svendsen i RBK-ledelsen, og mente de m\u00e5tte v\u00e6re villige til \u00e5 innr\u00f8mme at de ikke \u00f8nsket ham da Hamr\u00e9n fikk den svenske landslagsjobben i 2009.", "Han lurte p\u00e5 hva det var med ham som person som var \u00e5rsaken til det. Videre sa han at dette hadde plaget ham. Eggen, som poengterte at han sto bak valget av Perry som ny hovedtrener, mente klubben m\u00e5tte g\u00e5 til kjernen for \u00e5 f\u00e5 lagt temaet bak seg. Eggen stilte i realiteten det sp\u00f8rsm\u00e5let Koteng satt med og det mange tr\u00f8ndere har \u00f8nsket svar p\u00e5: Hvorfor ville ikke Rosenborg ha landets beste fotballtrener n\u00e5r han selv meldte seg til tjeneste og var motivert for oppgaven?", "Svaret sportssjefen ga \u00e5rsm\u00f8tet denne kvelden handlet lite om Eggens v\u00e6rem\u00e5te, men om klubbens retning. Hoftun begrunnet valget om \u00e5 si nei til Eggen med beslutningen klubben tok om en kursendring i 2008, at Eggen n\u00e6rmet seg 70 \u00e5r i 2010, og at de ikke s\u00e5 p\u00e5 ham som noen langvarig l\u00f8sning.", "Argumentasjonen er ikke enkel \u00e5 bli klok p\u00e5. Hvis kursendring var argumentet i 2010, hvorfor gikk da ikke klubbledelsen hardt p\u00e5 Eggen n\u00e5, som RBK hadde endret kurs igjen og skulle vende tilbake til den spillestilen Eggen mestret best av alle?", "Rett nok hadde Eggen sagt til Koteng tidligere p\u00e5 \u00e5ret at han ikke var aktuell. Men klubben hadde lite \u00e5 tape p\u00e5 \u00e5 sp\u00f8rre om han hadde endret standpunkt, hvis det virkelig var slik at de \u00f8nsket ham som hovedtrener igjen. Hvis langsiktighet var et argument, hvorfor ga de da Jan J\u00f6nsson sparken allerede etter to sesonger? Og det at Eggen snart var 70 \u00e5r, var det et argument godt nok?", "Eggen hadde med engasjementet i hjembygda vist tegn p\u00e5 han fortsatt dugde som fotballtrener. Eksemplene er mange p\u00e5 fotballtrenere som praktiserer p\u00e5 toppniv\u00e5 om de er 70 \u00e5r eller eldre. Alex Ferguson er jevngammel med Eggen og holdt det fint g\u00e5ende til v\u00e5ren 2013. Egil \u00abDrillo\u00bb Olsen er \u00e5ret yngre og var p\u00e5 denne tiden fortsatt aktiv.", "Eggen ga klubbledelsen en mulighet til \u00e5 gi b\u00e5de ham og resten av Tr\u00f8ndelag et skikkelig svar p\u00e5 hvorfor Rosenborg ikke \u00f8nsket ham tilbake som permanent hovedtrener, da han meldte seg til tjeneste i 2009. Svaret han fikk var ikke tilstrekkelig til \u00e5 sette punktum for diskusjonen som med ujevne mellomrom hadde blusset opp i Tr\u00f8ndelag de siste ti \u00e5rene.", "\u00abDette er et \u00f8mt\u00e5lig tema\u00bb, sier Trond Alstad. \u00abHan stakk kniven i Erik Hoftun. Det burde han holdt seg for god til.\u00bb", "Hroar Stjernen, som da hadde ledet Rosenborg i et snaut \u00e5r, mener diskusjonen ikke ville ha stoppet, uansett hvor detaljert klubbledelsen hadde v\u00e6rt i sitt svar. Da sp\u00f8rsm\u00e5let dukket opp p\u00e5 \u00e5rsm\u00f8tet, tenkte Stjernen: \u00abBlir denne historien aldri ferdig?\u00bb.", "Sv\u00e6rt mye av det Eggen sto for er godt nok i dag, men kanskje ikke alt. Dette var konklusjonen Koteng kom frem til.", "\u00abNils Arne Eggen er en fantastisk flink fyr som skal v\u00e6re \u00f8nsket som RBK-trener lenge etter at han er i stand til \u00e5 trene laget\u00bb, sier Koteng. \u00abJesus er jo \u00f8nsket fortsatt, han.\u00bb", "I tillegg til argumentene Hoftun la frem p\u00e5 \u00e5rsm\u00f8tet i 2013, handler det, slik Koteng forst\u00e5r det, om manglende folkeskikk fra trenerlegenden. At det rett og slett blir for ubehagelig, at han blir for rett frem.", "\u00abSvakheten med Nils Arne Eggen var at han ikke greide \u00e5 skape en trygghet rundt seg, slik at folk fikk bygget opp sin kompetanse og selvtillit\u00bb, sier Koteng. \u00abHan visste jo best bestandig.\u00bb", "Koteng sier han ikke er opptatt av \u00e5 finne noen ny Eggen, men at hele klubben m\u00e5 skape en kultur som tar med seg det beste fra storhetstiden og samtidig bringer inn noe nytt.", "Et sentralt sp\u00f8rsm\u00e5l er hva det faktisk var med Eggen som gjorde RBK til et av Europas beste lag. Etter \u00e5 ha s\u00f8kt i RBK-organisasjonen i to \u00e5r, har Koteng ikke funnet noe eksakt svar p\u00e5 det. Dermed er det kanskje forst\u00e5elig hvorfor Rosenborg-styret ofte har valgt feil n\u00e5r de gjentatte ganger har fors\u00f8kt \u00e5 hente inn en ny sjef som skal fylle tomrommet etter Eggen. Best lyktes de da de s\u00f8kte etter noe helt annet, og fant Erik Hamr\u00e9n.", "Eggen selv mente Perry var et meget godt valg som Rosenborg-trener. Det er ikke det saken handler om. Da J\u00f6nsson fikk sparken og Perry var p\u00e5 vei inn, ble Eggen aldri spurt direkte om han var villig til \u00e5 overta. Selv tror han det skyldtes frykt for at han kunne si ja. Om han hadde f\u00e5tt sp\u00f8rsm\u00e5let, ville svaret h\u00f8sten 2012 ha blitt det samme som han sa til Koteng tidligere p\u00e5 \u00e5ret.", "Eggen hadde sagt nei. \u00abJeg hadde lyst til \u00e5 fortsette i 2011, men har det ikke i dag. Jeg vet hvor mye tid og krefter det tar og vet ikke hvor lenge jeg lever.", "Det er greit at jeg har v\u00e6rt p\u00e5 Lerkendal hele mitt liv, men jeg beh\u00f8ver ikke avslutte der, grave meg ned p\u00e5 midten.\u00bb", "Selv mener han det er uproblematisk dersom de som er kritiske til innsatsen hans h\u00f8sten 2010 legger frem sine argumenter for offentligheten.", "Argumentet om at han ikke videref\u00f8rte det Hamr\u00e9n hadde innf\u00f8rt, betegner han som fotballfaglig argumentasjon p\u00e5 lavniv\u00e5.", "\u00abJeg ryddet bort det som var mest t\u00f8vete. Jeg tok tak i spillergruppa, som ikke var vant til \u00e5 trene. Vi skulle jo forberede oss til Champions League. Da jeg kom, var vi ikke i n\u00e6rheten av niv\u00e5et. Selvsagt m\u00e5tte jeg forme laget. Jeg var jo ansatt som produktutvikler og arbeidsleder.\u00bb", "Hva tror s\u00e5 Eggen selv er \u00e5rsaken til at Rosenborg-ledelsen sa nei til ham, da han meldte seg tilgjengelig p\u00e5 h\u00f8sten i 2009?", "\u00abJeg kan ikke skj\u00f8nne hvem som har bedre erfaring til \u00e5 trene Rosenborg enn meg. Hvem har bedre kunnskap til \u00e5 gj\u00f8re det? Det er derfor jeg sier dette: Det m\u00e5 jo v\u00e6re noe med min person. Jeg tror det skyldes redsel for de endringene jeg ville ha foretatt i klubben, ut fra hvordan jeg mener Rosenborg skal drives. Svaret ligger nok i at ledelsen i Rosenborg Ballklub er livredd for min kunnskap.\u00bb"]}, {"field": "category0", "value": "pluss"}, {"field": "category1", "value": "pluss|sport"}, {"field": "contenthash", "value": "0356a0b39b90982e5f67a86d1bead188b9f44ad1a249a98e208e1f32446ca013"}, {"field": "createtime", "value": "2017-03-31T20:07:44.000Z"}, {"field": "description", "value": "Etter at Jan J\u00f6nsson fikk sparken i 2012, var Trond Sollied en av syv kandidater til trenerjobben i RBK."}, {"field": "dominantimage", "value": "http://www.adressa.no/pluss/article10042204.ece/ALTERNATES/w980-default/IMG_20110817-Sollied-Gen_1_1_G93SH6H.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/d31d2a4b0e053f81931b2fc5eb0d1fb31612528b.jpg?58deb710"}, {"field": "dominantthumbnaildimensions", "value": "300x169"}, {"field": "heading", "value": "Sollied vraket da Perry fikk jobben -adressa.no"}, {"field": "id", "value": "d31d2a4b0e053f81931b2fc5eb0d1fb31612528b"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "sport"]}, {"field": "kw-classification", "value": "sports"}, {"field": "kw-company", "value": "orkla"}, {"field": "kw-concept", "value": ["valg", "lede klubben", "nei", "sp\u00f8rsm\u00e5l", "\u00f8nsket", "klubben", "svaret"]}, {"field": "kw-entity", "value": ["lerkendal", "aalesund og start", "brattbakk", "mj\u00f8ndalen", "j\u00f6nsson og breivik", "olsen", "bayer leverkusen", "eggen", "t\u00f8rum", "mesterligaen", "prica", "per joar hansen", "trond sollied og per joar hansen", "hoftun og koteng", "stjernen", "europaligaen", "europas", "marienlyst", "manchester uniteds", "rinus michels", "ola kamara og peter kovacs", "j\u00f6nsson og hoftun", "drillo", "ole gunnar solskj\u00e6r og molde", "kjernen", "egil", "hoftun", "alstad og svendsen", "rosenborg ballklub", "erik hoftun og j\u00f6nsson", "hoftun og bratseth", "jesus", "tr\u00f8nder-avisa", "trondheim \u00f8yelegesenter", "metalist kharkiv", "str\u00f8msgodset", "adresseavisen", "perry", "champions league", "brakka"]}, {"field": "kw-location", "value": ["hansen", "hawaii", "tyskland", "k\u00f8benhavn", "k\u00f6ln", "tr\u00f8ndelag", "fredrikstad", "norge", "lillestr\u00f8m", "molde"]}, {"field": "kw-pageclass", "value": "article"}, {"field": "kw-person", "value": ["dag-eilev fagermo", "bj\u00f8rn hansen", "trond alstad", "jan guldahl", "st\u00e5le solbakkens", "ronny deila", "kenneth t. kjelsnes", "eggen hoftun", "erik hamr\u00e9n", "nils arne", "nils heldal", "k. wiggen", "ivar koteng", "b\u00e5rd wiggen", "ole gunnar solskj\u00e6r", "petter northug", "sven tore jacobsen", "peter kovacs", "ola kamara", "by rise", "marit breivik", "tom nordlie", "jan j\u00f6nsson", "trond henriksens", "erik hoftun", "alex ferguson", "ola by rise", "nils arne eggen", "trond sollied"]}, {"field": "kw-taxonomy", "value": ["pluss", "pluss/sport"]}, {"field": "og-image", "value": "http://www.adressa.no/pluss/article10042204.ece/ALTERNATES/w980-default/IMG_20110817-Sollied-Gen_1_1_G93SH6H.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Sollied vraket da Perry fikk jobben"}, {"field": "og-type", "value": "article"}, {"field": "og-url", "value": "http://www.adressa.no/pluss/sport/article10042205.ece"}, {"field": "pageclass", "value": ["article"]}, {"field": "publishtime", "value": "2014-08-21T12:53:54.000Z"}, {"field": "recs-articleid", "value": "10042205"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|sport"}, {"field": "recs-publishtime", "value": "2014-08-21T12:53:54.000Z"}, {"field": "recs-rawtitle", "value": "Sollied vraket da Perry fikk jobben -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/sport"]}, {"field": "teaser", "value": "Etter at Jan J\u00f6nsson fikk sparken i 2012, var Trond Sollied en av syv kandidater til trenerjobben i RBK."}, {"field": "thumbnail", "value": "http://content-thumbnail.cxpublic.com/content/thumbnail200x150/d31d2a4b0e053f81931b2fc5eb0d1fb31612528b.jpg?58deb710"}, {"field": "thumbnailfullheightdimensions", "value": "200x3358"}, {"field": "timestamp", "value": "2017-03-31T20:07:44.000Z"}, {"field": "title", "value": "Sollied vraket da Perry fikk jobben"}, {"field": "url", "value": "http://www.adressa.no/pluss/sport/article10042205.ece"}, {"field": "urlhash", "value": "d31d2a4b0e053f81931b2fc5eb0d1fb31612528b"}], "score": 0.64085317, "siteId": "9222270286501375973", "id": "d31d2a4b0e053f81931b2fc5eb0d1fb31612528b"}

