{"fields": [{"field": "modifiedtime", "type": "time", "value": "2017-01-28T16:09:01.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Christian Berge", "H\u00e5ndball", "Ukeadressa", "Portrettet", "Kreft"]}, {"field": "author", "value": "geir svardal"}, {"field": "body", "value": ["Christian Berge har tatt med seg herrelandslaget i h\u00e5ndball hjem til Trondheim i noen dager for \u00e5 forberede OL-kvalifiseringen i Danmark neste helg. I gode gamle og nedslitte Nidar\u00f8hallen, der Christian hang hver eneste dag i fem, ofte seks og ikke sjelden sju, timer fra han var \u00e5tte \u00e5r gammel, skal folk presse seg sammen i tusentall i morgen og tirsdag for \u00e5 se \u2013 nei, det er pinad\u00f8 ikke til \u00e5 tro \u2013 men Norge mot Island, alts\u00e5!", "For s\u00e5nn er verden blitt denne v\u00e5ren: V\u00e5rt utskjelte fotballandslag, chartret, \u00abkokkert\u00bb av mesterchefer og millionbekostet p\u00e5 alle vis, har lignet stadig mer p\u00e5 et tegneserielag. Vi nesten-trynet mot Estland (hallo, Estland?) for en uke siden, og laget trakk bare 4675 tilskuere mot Finland p\u00e5 Ullevaal sist tirsdag. P\u00e5 et eller annet mystisk vis vant Norge 2\u20130 den kvelden, men bildet av en tilsynelatende stadig mer forvirret sjef, snarlik Elmer Midd p\u00e5 sitt mest oppskj\u00f8rtede, om vi n\u00e5 f\u00f8rst skal holde oss i tegneserieland, bidro til at selv de mest troende sannsynligvis ga opp h\u00e5pet.", "Det er her Christian Berge med sine 192 centimeter kommer inn.", "Som en kontrast, p\u00e5 alle vis.", "Over \u00e9n million seere fulgte mirakelkampene i EM i januar, da Norge beseiret b\u00e5de hjemmefavoritten Polen og tittelforsvarer Frankrike og f\u00f8rst ble utsl\u00e5tt av Tyskland etter ekstraomganger i semifinalen.", "Aktuell: Danmark, Kroatia og Bahrain st\u00e5r p\u00e5 menyen n\u00e5r herrelandslaget i h\u00e5ndball skal gjennom den avgj\u00f8rende OL-kvalifiseringen neste helg. Bare vinneren kommer til Rio. Men f\u00f8rst tester sjefen troppene i to oppvarmingskamper mot Island i Trondheim Spektrum s\u00f8ndag og tirsdag.", "Alder: 42 \u00e5r.", "Bor: Elverum.", "Familie: Gift med Turid Domaas Berge. Sammen har de Emre (10) og Erle (8).", "Utdanning: Ingenting etter videreg\u00e5ende. Men har tatt alt som fins av trenerkurs.", "Karriere: Flyttet fra hjembyen Trondheim", "(Osborne, Charlottenlund, Trondheim HK) til Stavanger midt p\u00e5 1990-tallet for \u00e5 spille p\u00e5 det som var landets beste lag den gang, Viking. Derfra gikk turen til Bundesliga-spill i Flensburg Handewitt, AGF Aarhus og tilbake til Norge og Elverum. Fikk 63 landskamper (251 m\u00e5l). Ble spillende assistenttrener i Aarhus f\u00f8r han fikk eneansvaret i Elverum. Der ble han seriemester i 2013 og ble ansatt som landslagstrener \u00e5ret etter.", "Leser: Jeg venter i spenning p\u00e5 den tredje boken i \u00abTeksas-serien\u00bb til Tore Renberg. Persontegningene til Renberg treffer meg p\u00e5 alle", "m\u00e5ter, og jeg har fulgt hele forfatterskapet. Ellers blir det mye krim, b\u00e5de p\u00e5 hotellrommene og som lydb\u00f8ker n\u00e5r jeg kj\u00f8rer bil.", "Lytter til: Jeg er glad i singer-songwriter-stilen. Damien Rice. Ben Howard. Slike ting. Jeg styrer trygt unna listepop.", "Der Per-Mathias H\u00f8gmos fotballandslag ligner noe som stinker og er g\u00e5tt ut p\u00e5 dato akkurat n\u00e5, b\u00e6rer Christian Berges h\u00e5ndballandslag trenerens eget avtrykk: Det er kult.", "Og samtidig passe uj\u00e5lete. Heller litt rockete.", "- Rockete?", "Det er like f\u00f8r p\u00e5ske, og vi har reist ned til Skien for \u00e5 m\u00f8te Christian Berge. Han befinner seg tilfeldigvis i en idrettshall tung av t\u00e5fisstank, midt i tjukkeste Telemark, denne kvelden, der han terper spillestilfilosofien til A-landslaget for en oppvoksende slekt av 15\u201317-\u00e5ringer fra hele landet.", "- Det skal g\u00e5 en r\u00f8d tr\u00e5d gjennom det hele, slik at disse guttene, n\u00e5r de er klare, vet hvordan vi spiller, forklarer Christian Berge etterp\u00e5.", "Fire ganger i \u00e5ret trommer han sammen de yngste talentene i landet til slike samlinger. Bor p\u00e5 et nedslitt hotell i tilknytning til idrettshallen. Spiser frokost, lunsj og middag med kvisetunge og lydh\u00f8re h\u00e5ndballnerder, som han saktens kan kjenne seg igjen i, f\u00f8r han etterp\u00e5 trekker seg tilbake til rommet sitt for \u00e5 se dansk ligah\u00e5ndball p\u00e5 laptopen: Skanderborg mot S\u00f8nderjyske, denne kvelden, og med tre av landslagsspillerne i aksjon. Jobb, alts\u00e5.", "Thorir Hergeirsson, landslagstrener", "- Han har et godt h\u00e5ndballhode, er en dyktig taktiker og coacher veldig godt. Det var sterkt, utrolig g\u00f8y og sv\u00e6rt inspirerende \u00e5 f\u00f8lge h\u00e5ndballgutta i EM. Jeg og jentene krysser fingrene og h\u00e5per Christian og guttene sl\u00e5r f\u00f8lge med oss til Rio-OL i sommer.", "- Jeg ser bortimot 20 kamper i uka p\u00e5 pc, en del av dem i opptak. Jeg er h\u00e5ndballjunkie og lever greit med den diagnosen, medgir Christian Berge.", "- Men rockete? Det har vel litt med fortiden min \u00e5 gj\u00f8re i s\u00e5 fall. Og at jeg har levd det livet jeg har levd s\u00e5 langt.", "Christian Berge ble diagnostisert med lymfekreft da h\u00f8stsesongen var godt i gang i Flensburg i 2004. Han var en av de st\u00f8rste profilene p\u00e5 et av de store lagene i Bundesligaen, der han hadde herjet - rett og slett herjet, om vi skal tro referatene fra den gang - i bortimot fem sesonger allerede.", "Sommeren f\u00f8r han dro til Tyskland, i 1999, mens han fisket \u00f8rret i Nidelva og bare slappet av etter h\u00e5ndball-VM i Egypt, hadde han m\u00f8tt Turid Domaas.", "- Jeg m\u00e5tte jo inn til sentrum iblant med fangsten, og vi m\u00f8ttes p\u00e5 et utested litt senere om kvelden.", "Noen uker etterp\u00e5 dro Christian Berge alene til Nord-Tyskland og sitt f\u00f8rste ordentlige proffeventyr, mens Turid ble igjen i Trondheim for \u00e5 fullf\u00f8re utdannelsen sin som audiograf.", "Men da lynet slo ned og varslet kreft, var de to for lengst gift og klar for noe helt annet.", "- Vi \u00f8nsket oss barn. Det var det som sto p\u00e5 planen.", "I boken \u00abI kampens hete\u00bb som Christian Berge skrev sammen med den dav\u00e6rende Adressa-journalisen Tore S\u00e6ther i 2008, g\u00e5r han detaljert til verks i sin beskrivelse av kreftsykdommen og kampen han utkjempet.", "- Det er godt mulig at en kreftdom rammer en toppidrettsut\u00f8ver enda hardere enn andre, hvis det er mulig. Du f\u00f8ler deg p\u00e5 sett og vis ud\u00f8delig, veltrent og utenfor den risikosonen man i hvert fall forbinder med livsstilssyndromer. Men der og da, etter at jeg hadde f\u00e5tt den n\u00e5del\u00f8se meldingen, forsto jeg fort at dette egentlig bare handler om \u00e5 ha flaks eller uflaks.", "Frank Berge, far og eks-h\u00e5ndballspiller", "- Han har alltid v\u00e6rt ekstremt m\u00e5lbevisst, og h\u00e5ndball har v\u00e6rt hele livet for ham. Noe av skylden f\u00e5r jeg ta p\u00e5 min kappe. Vi har tett kontakt og snakker mye h\u00e5ndball sammen hele flokken, b\u00e5de jeg, Christian og de tre andre s\u00f8nnene som ogs\u00e5 er bitt av denne basillen.", "Christian Berge har tidligere forklart hvordan han bestemte seg for \u00e5 angripe faenskapet.", "- Jeg hadde ingen erfaring med sykdom p\u00e5 dette niv\u00e5et, men gjennom en lang h\u00e5ndballkarriere hadde jeg v\u00e6rt gjennom mange og til dels lange skadefrav\u00e6r. Jeg bestemte meg for \u00e5 behandle kreften som en hvilken som helst skade.", "Som om han ble kurert for en triviell kne- eller lyskeskade, gjennomgikk alts\u00e5 Berge str\u00e5lebehandling ved et privatsykehus i Flensburg, og allerede tre m\u00e5neder etter sjokkbeskjeden gjorde han comeback.", "- Det var jo ren og skj\u00e6r galskap og altfor tidlig, kan du skj\u00f8nne.", "Etter den andre kampen han spilte, i februar 2005, oppdaget han nye kuler p\u00e5 kroppen. Kreften var definitivt tilbake.", "I mellomtiden var Turid blitt gravid, med han som skulle bli parets f\u00f8rstef\u00f8dte, s\u00f8nnen Emre.", "- Jeg liker \u00e5 tro at det var toppidrettsut\u00f8veren i meg som hjalp meg til \u00e5 vinne kampen mot sykdommen, men det var mye som gikk over stokk og stein.", "Christian flyttet hjem til foreldrene p\u00e5 Steinan i Trondheim for \u00e5 f\u00e5 cellegiftbehandling p\u00e5 St. Olavs, mens Turid ble igjen i Flensburg.", "- I min m\u00e5te \u00e5 mestre krisen p\u00e5, ble m\u00e5let om \u00e5 komme tilbake som h\u00e5ndballspiller det altoverskyggende. Jeg skulle tilbake for enhver pris, tenkte bare p\u00e5 meg selv og var kort og godt sv\u00e6rt egoistisk i hele den perioden da Turid gikk gravid og hadde behov for b\u00e5de st\u00f8tte og oppmerksomhet. Jeg var redd, feig og beskyttet meg selv ved \u00e5 v\u00e6re prestasjonsrettet og unng\u00e5 alle samtaler om kreft.", "Han husker at Benjamin, \u00e9n av de fire br\u00f8drene Berge, kom ned til Flensburg like etter at kreften var blitt p\u00e5vist f\u00f8rste gang.", "- Ordet kreft ble aldri nevnt i l\u00f8pet av de elleve dagene han var hos oss.", "- Du snakket ikke med noen om sykdommen?", "- Jeg laget meg et skjold og gjemte meg bak det. Jeg ville ha folk rundt meg hele tiden, men forutsetningen var at de kunne distrahere meg s\u00e5pass at jeg kunne glemme. Det er mye ved denne sykdomsperioden jeg nok ville gjort annerledes i dag. De n\u00e6rmeste, med unntak av Turid, ble ikke inkludert og fikk aldri vite hvordan det egentlig sto til. Spurte de, beit jeg bare tennene sammen og sa at alt var ok, for det var jeg vant med \u00e5 svare n\u00e5r det bare handlet om en muskelstrekk eller, i verste fall, en bruddskade.", "Christian Berge tilbrakte mesteparten av tiden f\u00f8r Emres f\u00f8dsel i sin egen boble og skulle gjerne sett at han i det minste var mer mentalt til stede i m\u00e5nedene f\u00f8r datteren Erle kom til verden to \u00e5r senere, i 2008.", "- Jeg hadde fortsatt en del bivirkninger, og fokuset var nok fortsatt mye p\u00e5 meg, meg og meg - og det ble med inn i denne fasen ogs\u00e5. Jeg skulle helt opplagt gjort noen mindre egoistiske valg, av hensyn til mine aller n\u00e6rmeste og kj\u00e6reste.", "Klokka n\u00e6rmer seg halv ni denne torsdagskvelden. Christian kj\u00f8rte hjemmefra etter at Turid, Emre og Erle dro p\u00e5 jobb og skole i morges. \u00abHjem\u00bb n\u00e5 er Elverum, slik det har v\u00e6rt siden familien flyttet tilbake til Norge etter en ganske lang mellomlanding i Aarhus i Danmark.", "- N\u00e5 er det bra. Bedre enn da jeg var - vel, egoisten. Men s\u00e5 er det jo fortsatt slik at jeg har den jobben jeg har og er mye borte, sier han litt skyldbetynget.", "Som landslagstrener er han borte i lengre perioder, men det har tross alt sine fordeler sammenlignet med det \u00e5 trene et klubblag, som da han var sjef i Elverum.", "- Da var jeg ute p\u00e5 trening hver eneste kveld. Jeg er mer hjemme n\u00e5.", "Som \u00f8verste sjef for norsk herreh\u00e5ndball har Christian Berge nemlig f\u00e5tt s\u00e5pass mange ledige timer i kalenderen at han kan ta p\u00e5 seg sideoppdrag.", "- N\u00e5 trener jeg b\u00e5de Erles jentelag og Emres guttelag p\u00e5 Elverum. I g\u00e5r holdt vi p\u00e5 i hallen til langt p\u00e5 kveld.", "Da Christian selv var guttunge, drev han for seg selv i Nidar\u00f8hallen mens pappa Frank Berge, en lokal storhet p\u00e5 det ganske s\u00e5 brukbare Osborne midt p\u00e5 1980-tallet, trente eller spilte kamper.", "- Jeg dro gjerne ned i Nidar\u00f8hallen rett fra skolen og fikk holde p\u00e5 for meg selv i en av hallene frem til det eventuelt var treningstid for mitt eget lag.", "- Eventuelt?", "- De trente jo ikke hver dag, de aldersbestemte lagene. Men jeg var i Nidar\u00f8hallen etter skoletid, hver dag, \u00e5ret rundt.", "Der kunne han st\u00e5 og kaste ballen i veggen i time etter time eller skyte p\u00e5 et tomt m\u00e5l i en kortende av hallen. N\u00e5r det led mot kveld, kunne han sitte og se p\u00e5 andre lag trene og h\u00e5pe at en av spillerne ble skadd, slik at han fikk v\u00e6re med noen minutter p\u00e5 et junior- eller voksenlag. I flere \u00e5r var Christian Berge \u00abhan gutten i hallen\u00bb, han alle hadde sett, han som var der flere timer i d\u00f8gnet enn vaktmesteren.", "- Det var der jeg fikk min h\u00e5ndballutdannelse og kunne utvikle meg i mitt eget tempo.", "Herreh\u00e5ndballen i Trondheim hadde strengt tatt sett sin storhetstid da Christian Berge begynte \u00e5 vokse til i Nidar\u00f8hallen utover mot slutten av 1980-tallet. Det dukket opp noen lite levedyktige konstruksjoner, men i 1995 pakket han sakene sine og dro til Stavanger og Viking, datidens store lag.", "- Skj\u00f8nt, pakket?", "Det g\u00e5r en historie om at Viking-sjefen, som hentet Christian p\u00e5 Sola flyplass, sto ved det etter hvert tomme bagasjeb\u00e5ndet og lurte p\u00e5 om hva som hadde skjedd med nyervervelsens koffert. Men Christian sto der med hele flyttelasset i en b\u00e6repose, klar til \u00e5 gyve l\u00f8s p\u00e5 neste etappe i karrieren.", "\u00abEt ordentlig surrehode. F\u00f8r kamper tok han gjerne opp skoene og ristet ut sokkene han hadde brukt i forrige kamp. De brukte han p\u00e5 ny\u00bb, fortalte Rune Haugseng, en lagkamerat fra den gang, til Stavanger Aftenblad under EM i januar. Det ble tegnet flere bilder av en ung trondhjemmer som levde som en bohem i Stavanger p\u00e5 denne tiden, p\u00e5 hybler med like store hauger skittent\u00f8y som tomme snusd\u00e5ser, og der Christian brukte vaffeljernet til \u00e5 steke grillp\u00f8lser.", "Viking hadde p\u00e5 denne tiden en trener ved navn Gunnar Blomb\u00e4ck, som egenhendig dro hjem til Christian ved flere anledninger og fikk skikk p\u00e5 ham.", "Stian Gomo, Kolstad-trener og venn", "- Han er raus, omsorgsfull og ydmyk. Da vi m\u00f8ttes, var han en etablert topptrener i Elverum, og jeg en avdanka spiller i Kolstad. Men vi klikket bra p\u00e5 h\u00e5ndballfilosofi og alt annet. Vi snakker fag s\u00e5 ofte vi kan, enten det er p\u00e5 telefon eller p\u00e5 altfor sjeldne fisketurer.", "- Det var i Viking jeg l\u00e6rte \u00e5 strukturere meg selv og hverdagen. Det var der grunnlaget for alt ble lagt, sier Christian Berge i dag, ganske klar p\u00e5 at han som trener ville hatt tr\u00f8bbel med \u00e5 v\u00e6re like t\u00e5lmodig og overb\u00e6rende som Viking-treneren med en slik spillertype som Christian Berge var ...", "Fra Stavanger gikk nemlig ferden videre til Tyskland, der han i tillegg til en stor spillerkarriere i Flensburg la til seg noen lokale og autorit\u00e6re sedvaner som brukes n\u00e5. N\u00e5de den som kommer sekundet for sent til spillerm\u00f8tene p\u00e5 landslaget, for eksempel.", "N\u00e5r Christian Berges landslagstropp i helga gj\u00f8r de siste forberedelsene til OL-kvalifiseringen, holder de hus p\u00e5 Scandic-hotellet ved Lerkendal. Selv skulle sjefen mer enn gjerne tilbrakt nettene ved Marinen igjen, slik han gjorde den uforglemmelige sommeren da sj\u00f8\u00f8rreten bet, Turid svelget agnet og det enn\u00e5 var lenge til sykdommen skulle treffe ham som en knyttneve.", "- Det er fortsatt den st\u00f8rste lykken i livet, det, \u00e5 v\u00e5kne under stjernehimmelen. Eller sitte under en blodr\u00f8d himmel midt p\u00e5 natta og ha \u00f8rreten klar.", "Det hender rett som det er at han bare stikker av fra alt sammen, som en slags Doppler i Erlend Loes forfatterskap. Da h\u00e5ndballforbundet i 2013 begynte \u00e5 forhandle l\u00f8sesummer med Elverum for \u00e5 kj\u00f8pe ham fri til landslagssjefsjobben, dro han til skogs og til et sted der det garantert ikke var mobildekning. Der ble han i flere dager.", "- Det var lite jeg kunne bidra med uansett.", "Som en konsekvens av kreftsykdommen og stresset han utsatte kroppen for da han trente seg opp p\u00e5 rekordtid etter den siste cellegiftkuren, p\u00e5dro han seg M\u00e9ni\u00e8res sykdom, en konstant tinnitus-st\u00f8yende plage i \u00f8ret. Den utl\u00f8ses gjerne av stress og n\u00e5r kroppen er helt nedkj\u00f8rt, og sykdommen, som er ufarlig, men desto mer plagsom, lar seg ikke kurere. Det er derfor han bruker \u00f8replugger under kampene, spesialkonstruert av audiografkona.", "- Jeg har l\u00e6rt meg \u00e5 leve med tinnitusen, men jeg savner den totale stillheten i skogen. Jeg vet at jeg aldri mer kommer til \u00e5 oppleve den, sier Christian Berge.", "P\u00e5 den annen side:", "- Jeg vil helst ha selskap n\u00e5r jeg drar ut i villmarka n\u00e5. Av Turid. Emre. Erle. Det er det som er lykke."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "9384dbf4740be9afcaa778724e936dd8753e91d6c685ab69be7721f16bdde031"}, {"field": "createtime", "value": "2016-04-02T06:18:55.000Z"}, {"field": "description", "value": "Har du f\u00f8rst sovet under \u00e5pen himmel p\u00e5 Marinen en hel sommer, fanget sj\u00f8\u00f8rret i Nidelva og hver natt deponert fisken hos barkeeperen p\u00e5 Brukbar, da vet du hva lykke er."}, {"field": "dominantimage", "value": "http://www.adressa.no/pluss/magasin/article12543958.ece/wtwjb6/ALTERNATES/w980-default/Berge6787.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/aad9c72fec3aa7cd15262a01882372878e0cd49e.jpg?5937c0b9"}, {"field": "dominantthumbnaildimensions", "value": "300x169"}, {"field": "heading", "value": ["Berge det som teller -adressa.no", "En h\u00e5ndballjunkie", "Kreft som en skade", "Gjemte seg som en struts", "Ensom terping", "Snus og skittent\u00f8y", "Aldri mer stillhet"]}, {"field": "id", "value": "aad9c72fec3aa7cd15262a01882372878e0cd49e"}, {"field": "keyword", "value": ["Christian Berge", "H\u00e5ndball", "Ukeadressa", "Portrettet", "Kreft"]}, {"field": "keywords", "value": "Christian Berge,H\u00e5ndball,Ukeadressa,Portrettet,Kreft"}, {"field": "kw-category", "value": ["pluss", "magasin"]}, {"field": "kw-classification", "value": "sports"}, {"field": "kw-company", "value": "viking"}, {"field": "kw-concept", "value": ["klar", "dro", "spille", "h\u00e5ndball", "mitt eget", "sykdom", "kveld", "kamp", "dag", "tro", "hallo", "kreft", "hjem"]}, {"field": "kw-entity", "value": ["kolstad", "stavanger og viking", "lerkendal", "scandic", "flensburg handewitt", "norge 2", "nidelva", "per-mathias h\u00f8gmos", "m. jeg", "stavanger aftenblad", "doppler", "m\u00e9ni\u00e8res", "trondheim spektrum", "bundesligaen", "st. olavs", "brukbar", "kroatia og bahrain", "aarhus", "steinan", "marinen", "emre og erle", "norge og elverum", "nidar\u00f8hallen", "nord-tyskland", "emre", "turid", "teksas", "ullevaal", "bundesliga", "trondheim hk", "adressa", "s\u00f8nderjyske", "a-landslaget"]}, {"field": "kw-location", "value": ["egypt", "sola", "charlottenlund", "tyskland", "island", "danmark", "polen", "trondheim", "benjamin", "osborne", "estland", "frankrike", "rio", "berge", "elverum", "telemark", "skien", "finland"]}, {"field": "kw-pageclass", "value": "article"}, {"field": "kw-person", "value": ["elmer midd", "rune haugseng", "ben howard", "tore s\u00e6ther", "christian berge", "gunnar blomb\u00e4ck", "turid domaas berge", "frank berge", "stian gomo", "erlend loes", "damien rice", "turid domaas", "tore renberg"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article12543958.ece/wtwjb6/ALTERNATES/w980-default/Berge6787.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Berge det som teller"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/04/02/Berge-det-som-teller-12543967.ece"}, {"field": "pageclass", "value": ["article"]}, {"field": "publishtime", "value": "2016-04-02T07:06:58.000Z"}, {"field": "recs-articleid", "value": "12543967"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-04-02T07:06:58.000Z"}, {"field": "recs-rawtitle", "value": "Berge det som teller -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Har du f\u00f8rst sovet under \u00e5pen himmel p\u00e5 Marinen en hel sommer, fanget sj\u00f8\u00f8rret i Nidelva og hver natt deponert fisken hos barkeeperen p\u00e5 Brukbar, da vet du hva lykke er."}, {"field": "thumbnail", "value": "http://content-thumbnail.cxpublic.com/content/thumbnail200x150/aad9c72fec3aa7cd15262a01882372878e0cd49e.jpg?5937c0b9"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-06-07T09:00:41.000Z"}, {"field": "title", "value": "Les portrettet med suksesstreneren"}, {"field": "url", "value": "http://www.adressa.no/pluss/magasin/2016/04/02/Berge-det-som-teller-12543967.ece"}, {"field": "urlhash", "value": "aad9c72fec3aa7cd15262a01882372878e0cd49e"}], "score": 0.23589495, "siteId": "9222270286501375973", "id": "aad9c72fec3aa7cd15262a01882372878e0cd49e"}

