{"fields": [{"field": "modifiedtime", "type": "time", "value": "2012-06-19T10:52:12.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "author", "value": "thomas ergo"}, {"field": "body", "value": ["Saken oppdateres.", "Tirsdag 24. mai 2011 var Jens Breivik en anonym, 76 \u00e5r gammel pensjonert diplomat p\u00e5 vei til en dr\u00f8m. Hans st\u00f8rste bekymring var hvordan de skulle frakte deres fire katter til S\u00f8r-Frankrike. Klokka 09.25 leverte de burene ved spesialbagasjen p\u00e5 Gardermoen. Fordi kattene hadde strittet i mot, var de ett kvarter forsinket. Ved resepsjonen fikk Jens og hans kone beskjed om at kj\u00e6ledyrene dessverre ikke kunne bli med. De tryglet s\u00e5 pent de kunne. De hadde kj\u00f8pt hus i en idyllisk landsby i S\u00f8r-Frankrike. Flyttelassene var sendt ned. De hadde planlagt turen lenge: Bestilt en kronglete tur med direktefly til Nice, og 50 mil med leiebil derfra igjen. Alt av hensyn til de firbente. En supervisor ble tilkalt. Han s\u00e5 p\u00e5 klokka. Og sa at n\u00e5 kunne verken Jens, hans kone eller kattene reise.", "Samme tirsdag, tolv mil nord for Gardermoen, jobbet Jens Breiviks yngste s\u00f8nn mot helt andre m\u00e5l: Herred\u00f8mme over et Europa rensket for muslimer. Og han hadde helt andre bekymringer. 32 \u00e5r gamle Anders Behring Breivik befant seg i en l\u00e5ve p\u00e5 et \u00f8de g\u00e5rdsbruk. Han var irritert. Gj\u00f8dselkulene hadde ligget i diesel i 24 timer. Men dieselen var ikke trukket inn. Ny strategi: Han helte gj\u00f8dselkulene utover betonggulvet, og valset 50-kilosmanualen over dem. Til hans overraskelse mislykkes han ogs\u00e5 n\u00e5. Kulene ble ikke ordentlig knust. Og de absorberte fuktigheten i rommet raskere enn ventet. I tillegg var arbeidet mer krevende enn han hadde trodd. Det ville sikkert ta to timer. P\u00e5 den tida ville ammoniumnitratet igjen bli gjennomtrukket av fukt.", "\u00abFaen\u00bb, skrev han senere p\u00e5 dagen. \u00abHvorfor kan aldri noe g\u00e5 som planlagt????\u00bb", "Fredag 22. juli om ettermiddagen gikk Jens rundt i hagen og st\u00f8yet med kantklipperen sin. Hans kone hadde skjenket i kaffe p\u00e5 terrassen, da mobilen hennes ringte. En av hennes s\u00f8nner fortalte om bomben i regjeringskvartalet.", "Resten av kvelden ble de sittende i stua, foran TV-skjermen og nistirre p\u00e5 BBC. De s\u00e5 det utbombede regjeringskvartalet, hvor han selv hadde jobbet. De f\u00f8rste meldingene om skyting p\u00e5 Ut\u00f8ya. Ungdommer som sv\u00f8mte for livet. Stoltenbergs direktesendte tale. De siste, uhyggelige d\u00f8dstallene.", "- Jeg var lamsl\u00e5tt. Jeg trodde ikke hva jeg s\u00e5. Jeg kunne bare ikke fatte at noen kunne f\u00e5 seg til \u00e5 drepe alle disse barna, sier Jens Breivik.", "Sola skinner over eiendommen, som ligger i en gr\u00f8nn \u00e5sside i en sovelandsby i regionen Aude. Vel innenfor den elektriske jernporten m\u00e5 vi presse d\u00f8ra opp, grunnet en svulmende hekk av rosmarin. S\u00e5 sitter vi der, p\u00e5 terrassen, i skyggen av markisen, med faren til Norges mest forhatte menneske. Han er en lang, senete mann med solbrunt ansikt p\u00e5fallende fri for rynker, gitt hans 76 \u00e5r. Foruten rosmarin dufter det lavendel, timian og mynte. Deres fire katter d\u00f8ser i skyggen av aprikostr\u00e6r og drueranker.", "Egentlig sa han nei til et intervju. Men etter hvert kjente han behov for \u00e5 komme med sin versjon, og inviterte oss ned. Jens Breiviks navn er risset inn i historieb\u00f8kene. Navnet gir nesten 200 000 treff p\u00e5 Google. Internett renner over av hatske ford\u00f8mmelser av en fars svik.", "Han f\u00f8ler dypt med ofrene og de p\u00e5r\u00f8rende. Samtidig sliter han med \u00e5 akseptere sin nye tildelte rolle i offentligheten.", "- Jeg leste en blogg med tittelen \u00abJens Breivik har mye \u00e5 svare for\u00bb. Uten \u00e5 kjenne meg skriver og mener folk hva som helst, sier han.", "Morgenen etter, 23. juli, gikk han rett p\u00e5 hjemmekontoret og slo p\u00e5 PC-en for \u00e5 lese om tragedien i hjemlandet. Han husker ikke at han s\u00e5 noe bilde. Han husker bare at han stanset opp ved et navn.", "- Jeg leste plutselig navnet Anders Behring Breivik. \u00abHvorfor er hans navn nevnt her?\u00bb tenkte jeg. Jeg leste og leste. Men jeg kunne ikke tro det. Jeg kunne ikke tro at min s\u00f8nn hadde noe med dette \u00e5 gj\u00f8re. \u00abHvorfor skulle han ha gjort dette?\u00bb tenkte jeg.", "Han kom ut i gangen, gr\u00e5 og krampaktig i ansiktet.", "\u00abKom og se p\u00e5 Internett,\u00bb sa han til sin kone.", "P\u00e5 skjermen var det bilder av en rundt 30 \u00e5r gammel, lysblond mann med hakeskjegg. P\u00e5 ett bilde poserte han i halvprofil. P\u00e5 det andre i en slags ridderuniform. P\u00e5 det tredje siktet han med en maskinpistol.", "\u00abEr det ... Er det Anders?\u00bb stotret Jens Breiviks kone.", "Han peker forbi sv\u00f8mmebassenget, den solsvidde gressplenen og det to meter h\u00f8ye nettinggjerdet, som de monterte for at ikke kattene skulle r\u00f8mme.", "- Paparazziene sto parkert p\u00e5 grusveien der oppe og snikfotograferte. Journalistene hang nede ved porten. Vi var i praksis beleiret, forteller han.", "De uskarpe bildene gikk verden rundt, av en m\u00e5pende Jens Breivik, geleidet av en uniformert og bev\u00e6pnet fransk politimann, kun sistnevnte sladdet. Det s\u00e5 ut som terroristens far var arrestert.", "P\u00e5 et tidspunkt bestemte han seg for \u00e5 forsvinne.", "- Vi skulle si at jeg var reist til Spania.", "I stedet gjemte han seg i husets jordkjeller. Der satt han, p\u00e5 en stol, under et neonlys, med utsikt til en fjellvegg og en Leca-vegg, og med en fransk-norsk-ordbok i fanget. Etter et par timer ga han opp.", "- Jeg kan ikke ta livet mitt heller. Jeg m\u00e5 leve med skammen og f\u00f8lelsene. Jeg m\u00e5 ta vare p\u00e5 min kone, sier han.", "Etter et par dager slapp han Expressen og TV2 inn p\u00e5 terrassen, til anonyme intervjuer. H\u00e5pet var at pressen ville miste interessen. Han sa han f\u00f8lte dypt med ofrene og deres p\u00e5r\u00f8rende. Han syntes det hadde v\u00e6rt bedre om s\u00f8nnen hadde tatt sitt eget liv. Han understreket ogs\u00e5 at de hadde hatt lite kontakt i oppveksten, og ingen kontakt de siste 15 \u00e5ra.", "\u00abJeg h\u00e5per folk skj\u00f8nner at jeg ikke har noe med dette \u00e5 gj\u00f8re,\u00bb sa han.", "Han la ikke ballen d\u00f8d.", "I stedet, da han slo p\u00e5 PC-en, fant han flere og flere skr\u00e5sikre innlegg om hans rolle i terrorists\u00f8nnens liv, som denne bloggen i anerkjente The Telegraph:", "\u00abAnders var bare ett \u00e5r da foreldrene separerte seg, og faren begynte \u00e5 behandle ham som en slags fotball. Slike traumatiske hendelser kan ha livsvarig effekt p\u00e5 et barns sinn,\u00bb skriver bloggeren, og legger til:", "\u00abKanskje han ikke hadde en far som l\u00e6rte ham forskjellen mellom rett og galt? Det jeg \u00f8nsker \u00e5 vite, er hvorfor faren ikke f\u00f8ler noen anger for \u00e5 ha sviktet sinn s\u00f8nn?\u00bb", "Eller for \u00e5 vri p\u00e5 sp\u00f8rsm\u00e5let: Hva har Jens Breviks liv med 22. juli \u00e5 gj\u00f8re?", "Han vokste opp hos sine foreldre i Vester\u00e5len i Nordland. Jobbet p\u00e5 fars fiskebruk om sommeren, og hadde en visitt innom Sosialistisk ungdom. P\u00e5 slutten av 60-tallet ble han gift med kvinnen han skulle f\u00e5 tre barn med, og fikk post ved ambassaden i London. I 1970 ble han ambassadesekret\u00e6r i Teheran, noe som markerte starten p\u00e5 et langt, eksotisk men omflakkende liv som diplomat. P\u00e5 midten av 70-tallet, etter \u00e5 ha blitt byr\u00e5sjef i Utenriksdepartementet, begynte han \u00e5 treffe en ung kvinne som bodde i samme byg\u00e5rd p\u00e5 Oslos vestkant. Etter hvert giftet de seg. I februar 1979 f\u00f8dte hun deres s\u00f8nn Anders.", "De skal ha g\u00e5tt fra hverandre f\u00f8r Jens Breivik om h\u00f8sten ble overf\u00f8rt til London. P\u00e5 ambassaden m\u00f8tte han kvinnen som skulle bli hans tredje kone. I 1983 flyttet paret til Paris, da Jens ble ministerr\u00e5d for den norske OECD-delegasjonen. Lille Anders kom jevnlig p\u00e5 bes\u00f8k.", "\u00abJeg hadde et godt forhold til hans dav\u00e6rende kone,\u00bb skriver s\u00f8nnen i sitt manifest.", "Det var i 1983, da Anders var fire, at Jens mottok en bekymringsmelding. Moren hadde bedt myndighetene om hjelp fordi Anders var \u00abkrevende\u00bb. Et fors\u00f8k p\u00e5 \u00e5 la ham bo i et avlastingshjem i helgene, hadde strandet. N\u00e5 hadde de v\u00e6rt til observasjon i \u00e9n m\u00e5ned ved Statens senter for barne- og ungdomspsykiatri. Konklusjon: Anders var et \u00abkontaktavvergende, litt engstelig, passivt barn med et manisk preget forsvar med rastl\u00f8s aktivitet og et p\u00e5tatt avvergende smil.\u00bb", "- Jeg mottok en rapport fra en psykolog, som mente det ville v\u00e6re skadelig for Anders \u00e5 bo med moren og milj\u00f8et rundt henne. Derfor gikk jeg til sak for \u00e5 f\u00e5 foreldreretten. Jeg ville det beste for Anders, sier Jens.", "- Men i Norge m\u00e5 en mor minst v\u00e6re morder, for \u00e5 miste foreldreretten. Og faren b\u00f8r helst v\u00e6re konge. Jeg inns\u00e5 etter hvert at det var umulig, og frafalt saken.", "I 1990 ble Jens overf\u00f8rt fra Paris til Utenriksdepartementet i Oslo, og arbeidet som ministerr\u00e5d med eksport- og turismefremmende tiltak. Det var p\u00e5 en tilstelning p\u00e5 Vestbanen han m\u00f8tte en 15 \u00e5r yngre kvinne, en tidligere malerelev av Jacob Weidemann, som stilte ut akvareller. Hun skulle bli hans fjerde kone - og store kj\u00e6rlighet.", "- Etter 1990 hadde jeg ogs\u00e5 god kontakt med Anders. Han var hjemme hos oss ofte, p\u00e5 middag og overnattinger. Og han var ofte med p\u00e5 hytta mi p\u00e5 Notodden. Jeg tror vi tok en tur til K\u00f8benhavn ogs\u00e5, sier Jens.", "- Kalte han deg for pappa eller Jens?", "- Han kalte meg for pappa. Ja, det mener jeg da.", "Jens og hans nye kj\u00e6reste bodde i en bedre leilighet p\u00e5 Frogner, en spasertur fra Anders, som bodde hos moren, i noe enklere forhold p\u00e5 Sk\u00f8yen. Jens' kj\u00e6reste var selv mor og bestemor, og sa til Anders at han var velkommen hos dem n\u00e5r som helst. Hun nedla stor innsats i middagene, og sine fors\u00f8k p\u00e5 \u00e5 holde samtalen i gang.", "- Jeg forundret meg over at han ikke interesserte seg for noen ting, sier Jens Breiviks kone, som sitter p\u00e5 terrassen med oss, if\u00f8rt en blomstrete sommerkjole, ogs\u00e5 hun med et ansikt yngre enn hennes 60 \u00e5r.", "- Ikke raske biler. Ikke fotball. Ikke sport. Ikke b\u00f8ker. Alle gutter liker jo noe! Jeg kunne sp\u00f8rre om han ikke likte det eller det. \u00abNeeeeeei,\u00bb svarte han. Det var liksom ikke interessant. S\u00e5 vi hadde lite \u00e5 snakke om, sier hun.", "- Men, det var helt klart at han bar p\u00e5 noe. I ettertid tror jeg han la et enormt press p\u00e5 seg selv. Kanskje han f\u00f8lte at han ikke strakk til? Kanskje han til slutt m\u00e5tte gj\u00f8re noe helt ekstremt, for \u00e5 bli noen?", "De husker han likte Fremskrittspartiet, men han var ikke interessert i \u00e5 snakke om politikk heller. Oppsto det uenighet, bare smilte han avv\u00e6pnende \u2013 antakelig det samme smilet psykiaterne har festet seg ved b\u00e5de i 1983 og 2011.", "Hun kj\u00f8pte \u00abGeni\u00bb, kanskje det var noe? De spilte det et par ganger.", "- \u00abJeg vet ikke\u00bb, svarte han. \u00abJeg vet ikke. Jeg vet ikke\u00bb. \u00abKanskje han ikke er s\u00e5 smart?\u00bb sa jeg til Jens.", "- Jeg pr\u00f8vde \u00e5 sp\u00f8rre hva han gjorde p\u00e5 skolen. Han ville ikke snakke om det. Jeg spurte om han hadde noen venner. Men han ville ikke snakke noe s\u00e6rlig. Han var mentalt distansert. Han ville leve sitt eget liv, sier Jens.", "- Hva hadde skjedd om ikke din kone hadde v\u00e6rt der?", "- Da hadde vi hatt et problem, sier Jens.", "\u00abHan spurte oss ikke om noe denne gangen heller,\u00bb kunne de si etter bes\u00f8kene. De satt igjen med det samme inntrykket.", "- Vi tror han kom for pengene og et bedre m\u00e5ltid, sier Jens.", "Det er 1994, Anders er 15 \u00e5r og skal konfirmere seg. Et fotografi fra det \u00e5ret viser en lysblond gutt med sideskill og st\u00f8dig blikk. Han har h\u00f8yhalset genser, plugger fra en walkman i \u00f8rene, og antydning til et smil om leppene. En kjekk gutt, som en v\u00e5rdag ringer p\u00e5 hos sin far. Han har et sp\u00f8rsm\u00e5l. Om han kan f\u00e5 l\u00e5ne \u00e9n av farens dresser til sin konfirmasjon? Jens og hans kone finner fram en m\u00f8rk dressjakke. Skjorte. Slips. Et par svarte pensko. Jens' kone foresl\u00e5r at de kj\u00f8per ham en dress. Men nei. Han var tydelig stolt. Tydelig glad for \u00e5 kunne ha p\u00e5 seg farens finkl\u00e6r p\u00e5 konfirmasjonsdagen.", "Men verken Jens eller hans kone var til stede p\u00e5 den store dagen.", "- Jeg var ikke invitert, sier Jens.", "Omtrent p\u00e5 denne tida blir han varslet om at Anders er arrestert tre ganger for tagging og skadeverk. Barnevernet blir koblet inn. Men de ser ingen grunn til oppf\u00f8lging.", "\u00abHan var ikke spesielt forn\u00f8yd med min grafitti-fase fra 13-16,\u00bb skriver Anders Behring Breivik, som en forklaring p\u00e5 hvorfor far og s\u00f8nn mistet kontakten.", "Jens mener grunnen er en annen.", "Da Anders var 16 mottok Jens et brev fra myndighetene, som p\u00e5la ham \u00e5 betale barnetrygd to \u00e5r lenger enn etter planen. \u00c5rsaken var at han ikke hadde noen kontakt med sin s\u00f8nn. Det hadde Anders bekreftet, if\u00f8lge brevet.", "- Jeg ble veldig skuffet. For fram til da hadde vi jo hatt jevnlig kontakt.", "- Men kunne du ikke i det minste ha ringt ham og anklaget ham for \u00e5 fortelle l\u00f8gner til myndighetene?", "- Nei, jeg \u00f8nsket ikke \u00e5 kontakte ham. Han hadde dessuten sagt han skulle reise til USA for \u00e5 g\u00e5 p\u00e5 skole. Jeg trodde kanskje han var reist. Og jeg forventet at han skulle ta kontakt.", "- Hele livet har du jobbet som diplomat og l\u00e6rt deg \u00e5 snakke med folk over hele verden. Men du var ikke i stand til \u00e5 bruke denne egenskapen i privatlivet?", "- Det kan du si. Men han var ikke s\u00e5 lett \u00e5 snakke med. Jeg hadde et bestemt inntrykk av at han ikke var interessert i meg.", "- Er du en sta person?", "- Jeg antar det.", "Mobiltelefonen ringer. Det er et ukjent nummer. Jens Breivik tar den. Og s\u00e5 h\u00f8rer han stemmen til Anders, sin 25 \u00e5r gamle s\u00f8nn. \u00c5ret er 2005 eller 2006. Far og s\u00f8nn har ikke snakket med hverandre p\u00e5 ti \u00e5r. De befinner seg trolig bare \u00e5tte mil fra hverandre. Anders i Oslo, hvor han bor alene. Jens p\u00e5 Skarnes i S\u00f8r-Odal, hvor han bor sammen med sin kone. Jens husker at s\u00f8nnen kun forteller hvor vellykket han er blitt. Han driver med IT og har flere ansatte, sier han. Businessen g\u00e5r glimrende.", "Etter fem-ti minutter er samtalen over.", "Jens Breivik noterte ikke nummeret. Han fortalte ikke sin kone om samtalen.", "At s\u00f8nnen var suksessfull, stemmer ikke, if\u00f8lge sakkyndigrapporten. Den forteller snarere om svindel og konkurser, og om en ung mann som hadde f\u00e5tt sine f\u00f8rste symptomer p\u00e5 lidelsen paranoid schizofreni.", "- Etter ti \u00e5r ringer han pappa. Han sier: \u00abSe hvor vellykket jeg er.\u00bb Han sier vel egentlig ogs\u00e5: \u00abSkal vi gjenforenes?\u00bb Men du dechiffrerte kanskje ikke koden?", "- Ja, det er mulig, det. Jeg skulle kanskje ha invitert ham hjem, sier Jens.", "-Hvordan reagerte du da han ringte?", "- Jeg var overrasket. Hvorfor ringe etter ti \u00e5r, bare for \u00e5 fortelle hvor vellykket han er? Jeg var ogs\u00e5 skuffet over at han ikke stilte et eneste sp\u00f8rsm\u00e5l om hvordan vi hadde det.", "Anders Behring Breivik har en dr\u00f8m. I hans nye Europa vil han gjeninnf\u00f8re fortidas patrialkalske strukturer i samfunnet. N\u00f8kkelen til hans idealsamfunn er \u00e5 sikre gjenf\u00f8delsen av kjernefamilien, anf\u00f8rt av en selvsikker patriark. Slik skriver han i sitt manifest, som Jens Breivik ikke hadde lest da vi traff ham. Og i s\u00f8nnens nye Europa presenteres \u00e9n ny lov viktigere enn alle andre: Nemlig at det alltid skal v\u00e6re faren som f\u00e5r foreldreretten til et barn, n\u00e5r mor og far g\u00e5r fra hverandre.", "\u00abFedre skal alltid favoriseres (...) n\u00e5r retten til et barn avgj\u00f8res i rettsapparatet,\u00bb skriver Jens Breiviks s\u00f8nn.", "Fedre skal ogs\u00e5 tillates \u00e5 straffe sine barn fysisk.", "Dessuten er det \u00abessensielt\u00bb at barn har mye kontakt med sine besteforeldre. Det vil bl.a. \u00abredusere antall selvmord som resultat av ensomhet signifikant\u00bb. (Jens Breiviks foreldre traff aldri Anders, selv om farmoren levde til han var 15.)", "Det viktigste i terroristens nye Europa er alts\u00e5 \u00e5 sikre barn en oppvekst diametralt motsatt av hans egen.", "For \u00e5 f\u00e5 oppmerksomhet om disse tankene, sprenger han ikke bare statsministerbygningen i stykker, men ogs\u00e5 N\u00e6rings- og handelsdepartementet, der faren jobbet de siste \u00e5ra f\u00f8r han pensjonerte seg.", "- Jeg m\u00e5 si jeg f\u00f8ler meg truffet, sier Jens, og skuler ned p\u00e5 terrasseflisene. Det er f\u00f8rste gang han h\u00f8rer utdrag fra manifestet.", "- Jeg tenker jo at hvis jeg hadde tatt kontakt med ham, s\u00e5 hadde dette kanskje aldri skjedd. Kanskje han virkelig \u00f8nsket \u00e5 ha et forhold til meg? Og s\u00e5 skj\u00f8nte jeg det ikke? Jeg f\u00f8ler manifestet viser at han \u00f8nsket en relasjon til meg.", "Utover kvelden, etter noen timers samtale, angrer han sine f\u00f8rste uttalelser til media.", "- Jeg sa til journalistene at jeg aldri vil se ham igjen. At jeg hatet ham. Jeg har tenkt mer p\u00e5 det. Kanskje det i stedet er rett \u00e5 treffe ham? Da kunne jeg ha sagt at jeg var lei meg for at jeg aldri tok kontakt. At jeg var lei meg for at vi ikke fikk noe normalt far-s\u00f8nn forhold. Jeg kunne sagt at hvis vi hadde hatt et normalt forhold, ville alt dette kanskje ikke ha skjedd. At det dels var mitt ansvar at han gjorde det han gjorde.", "- Kan du tilgi din s\u00f8nn?", "-Nei. Det er umulig. Han er den verste terroristen siden andre verdenskrig. Han drepte 77 uskyldige, de fleste barn, og viser ingen anger. Likevel \u00f8nsker jeg \u00e5 se ham i \u00f8ynene. Kanskje jeg er i stand til \u00e5 f\u00e5 ham til \u00e5 vise f\u00f8lelser.", "Vi har snakket i flere timer, og han lyser opp et lite \u00f8yeblikk n\u00e5r han snakker om muligheten for en slags forsoning.", "- Har du et bilde av s\u00f8nnen din noe sted?", "- Nei. Det har jeg aldri hatt.", "- Hvorfor ikke?", "- Jeg vet ikke hva jeg skal si til det, sier han, og ser vekk.", "- Jeg har mislykkes som far ...Jeg kunne ha ...", "Noen dager senere, etter at vi har forlatt Jens Breivik og hans kone, sender han en e-post: \u00abJeg synes nok intervjuet ble litt ubehagelig. Siden jeg ikke har gjort nok for \u00e5 ha kontakt med Anders, er jeg p\u00e5 en m\u00e5te medskyldig i hans meritter, og at han kanskje ikke ville blitt terrorist med et bedre far-s\u00f8nn-forhold. En slik konklusjon i intervjuet er jo trist.\u00bb", "Jeg svarer at jeg er enig. Det er absurd \u00e5 gi ham skylda for 22. juli. Kanskje man like gjerne kan argumentere for at Jens Breivik er ett av nasjonaltragediens ofre? Mange vil kanskje mene at \u00e5 svikte som far er en forbrytelse. Men da har vi ogs\u00e5 mange forbrytere her i landet. De sakkyndige har heller ikke funnet noen sammenheng mellom Anders Behring Breiviks oppvekst og 22. juli.", "- Er det enklere for deg \u00e5 takle tragedien, n\u00e5 som s\u00f8nnen din er erkl\u00e6rt utilregnelig?", "- Nei. Jeg har hele tida tenkt at et normalt menneske ikke er i stand til \u00e5 gj\u00f8re noe som dette. Jeg visste han ville bli erkl\u00e6rt sinnsyk. Men for meg gj\u00f8r det ingen forskjell fra eller til. Han vil uansett f\u00e5 sin straff.", "Noen dager etter at han hadde beveget seg opp fra jordkjelleren, kom erkjennelsen sigende: Det vil aldri g\u00e5 over. 22. juli vil prege resten av hans liv. Med 22. juli skiftet han identitet. Han tenker at han aldri igjen vil sette sine f\u00f8tter i Norge. P\u00e5 sitt hjemmekontor i den s\u00f8rfranske landsbyen, skal han skrive boka om sitt 22. juli. Ikke bare som terapi. Ikke for \u00e5 unnskylde seg. Men for \u00e5 lage en liten motvekt til de 200 000 Google-treffene, og alle de skr\u00e5sikre meningsytringene om hans person.", "En dag satte han seg foran PC-en. Og kanskje famlet fingrene litt over tastaturet, f\u00f8r han fant setningen:", "\u00abJeg er terroristens far, og det er en deprimerende erkjennelse.\u00bb"]}, {"field": "category0", "value": "nyheter"}, {"field": "category1", "value": "nyheter|terrorangrepet"}, {"field": "contenthash", "value": "78df0e78d8c4a42c0bae2724789dfde204b36aff2524e65ecfcc53f8f19a6e50"}, {"field": "createtime", "value": "2017-04-29T15:54:33.000Z"}, {"field": "description", "value": "Jens Breivik (76) vil aldri kunne tilgi s\u00f8nnen Anders Behring Breivik for det han gjorde, men kunne tenke seg \u00e5 treffe ham."}, {"field": "dominantimage", "value": "http://www.adressa.no/incoming/article2126337.ece5/ALTERNATES/w980-default/jens169"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/f3e846fbf8350f6ca32a1dc24571aecc214799fd.jpg?5987c023"}, {"field": "dominantthumbnaildimensions", "value": "300x169"}, {"field": "heading", "value": ["- Jeg \u00f8nsker \u00e5 se ham i \u00f8ynene -adressa.no", "Nistirret p\u00e5 BBC", "Vil fortelle sin versjon", "- Kunne ikke tro det", "Beleiret av media", "- M\u00e5 leve med skammen", "Gikk til sak for \u00e5 f\u00e5 Anders", "- Interesserte seg ikke for noe", "Smilte avv\u00e6pnende", "Ikke invitert til konfirmasjon", "- Ikke lett \u00e5 snakke med", "Tar kontakt etter ti \u00e5rs stillhet", "F\u00e5r h\u00f8re utdrag av manifestet", "Vil treffe s\u00f8nnen", "- P\u00e5 en m\u00e5te medskyldig"]}, {"field": "id", "value": "f3e846fbf8350f6ca32a1dc24571aecc214799fd"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["nyheter", "terrorangrepet"]}, {"field": "kw-company", "value": "google"}, {"field": "kw-concept", "value": ["f\u00f8lte dypt", "s\u00f8nn", "terroristens far", "fars", "barn", "far", "liv", "kontakt", "kone", "h\u00f8re utdrag", "eget liv"]}, {"field": "kw-entity", "value": ["utenriksdepartementet", "sosialistisk", "leca", "gardermoen", "ut\u00f8ya", "geni", "s\u00f8r-frankrike", "internett", "fremskrittspartiet", "expressen", "vester\u00e5len", "sk\u00f8yen", "jens", "the telegraph", "n\u00e6rings", "aude", "vestbanen", "statens", "c. de"]}, {"field": "kw-location", "value": ["europa", "london", "teheran", "s\u00f8r-odal", "frogner", "norge", "nice", "nordland", "oslo", "paris", "k\u00f8benhavn", "spania", "notodden", "skarnes"]}, {"field": "kw-pageclass", "value": "article"}, {"field": "kw-person", "value": ["anders behring breivik", "jens breivik", "jacob weidemann", "jens breviks"]}, {"field": "kw-sentiment", "value": "negative"}, {"field": "kw-taxonomy", "value": ["nyheter/terrorangrepet", "nyheter"]}, {"field": "og-image", "value": "http://www.adressa.no/incoming/article2126337.ece5/ALTERNATES/w980-default/jens169"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "- Jeg \u00f8nsker \u00e5 se ham i \u00f8ynene"}, {"field": "og-type", "value": "article"}, {"field": "og-url", "value": "http://www.adressa.no/nyheter/terrorangrepet/article1746336.ece"}, {"field": "pageclass", "value": ["article"]}, {"field": "publishtime", "value": "2011-12-21T11:54:16.000Z"}, {"field": "recs-articleid", "value": "821907"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|terrorangrepet"}, {"field": "recs-publishtime", "value": "2011-12-21T11:54:16.000Z"}, {"field": "recs-rawtitle", "value": "- Jeg \u00f8nsker \u00e5 se ham i \u00f8ynene -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter/terrorangrepet", "nyheter"]}, {"field": "teaser", "value": "Jens Breivik (76) vil aldri kunne tilgi s\u00f8nnen Anders Behring Breivik for det han gjorde, men kunne tenke seg \u00e5 treffe ham."}, {"field": "thumbnail", "value": "http://content-thumbnail.cxpublic.com/content/thumbnail200x150/f3e846fbf8350f6ca32a1dc24571aecc214799fd.jpg?5987c023"}, {"field": "thumbnailfullheightdimensions", "value": "200x3702"}, {"field": "timestamp", "value": "2017-08-07T01:19:31.000Z"}, {"field": "title", "value": "- Jeg \u00f8nsker \u00e5 se ham i \u00f8ynene"}, {"field": "url", "value": "http://www.adressa.no/nyheter/terrorangrepet/article1746336.ece"}, {"field": "urlhash", "value": "f3e846fbf8350f6ca32a1dc24571aecc214799fd"}], "score": 0.3932326, "siteId": "9222270286501375973", "id": "f3e846fbf8350f6ca32a1dc24571aecc214799fd"}

