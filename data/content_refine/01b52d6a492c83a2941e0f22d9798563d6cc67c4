{"fields": [{"field": "modifiedtime", "type": "time", "value": "2016-12-30T15:45:46.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": "Ukeadressa"}, {"field": "author", "value": "hilde \u00f8stmoe"}, {"field": "body", "value": ["Drapet p\u00e5 Stavset sommeren 2007 rystet Trondheim. Det verste av det verste hadde skjedd. En far hadde drept sin 13 \u00e5r gamle s\u00f8nn. Tilbake sto en s\u00f8nderknust mor med to sm\u00e5 barn.", "- Det er en film i hodet mitt som g\u00e5r hver eneste dag. Det er snart ti \u00e5r siden, men jeg har den med meg bestandig, den slipper meg aldri, sier Mahnaz Teimori om den dagen hun l\u00f8p forbi politisperringene p\u00e5 Stavset, mot huset som i \u00e5revis hadde v\u00e6rt et skrekkens hjem for henne og barna. Og som n\u00e5 var blitt \u00e5sted for et grufullt drap p\u00e5 hennes egen s\u00f8nn.", "Kontrasten er stor til dagen i dag, der vi sitter i stua i hovedbygningen p\u00e5 Gilantunet g\u00e5rd p\u00e5 H\u00f8londa i Melhus. Det er f\u00f8rjul, veden knitrer i ovnen, kaffen st\u00e5r p\u00e5 bordet, og rundt oss tasser menneskets beste venn, Bella. Nesten ti \u00e5r er g\u00e5tt. Den s\u00f8nderknuste moren fra Stavset er blitt en ung kvinne med et varmt smil, og de to forskremte barna er blitt trygge ungdommer. Denne familien har en historie som er s\u00e5 vond at det er vanskelig \u00e5 forst\u00e5 at det er mulig \u00e5 komme seg videre. Men de har klart det. Ved hjelp av trygge rammer, tusener av timer med t\u00e5lmodighet, og en familie som har omfavnet dem med trygghet og kj\u00e6rlighet. N\u00e5 sitter de i stua til Nils Karl og Marie Kulbrandstad i J\u00e5raveien og forteller \u00e5pent og trygt om den lange veien tilbake til en framtid.", "Da de f\u00f8rste gang kom til Gilantunet ungdomsinstitusjon, var Mahnaz en s\u00f8nderknust mor uten h\u00e5p og Ehsan og Sarah to \u00f8delagte barn som hadde levd med mishandling og vold i en \u00e5rrekke.", "- 10. juni 2007 tenkte jeg at n\u00e5 er alt over. Dette er punktum for mitt liv, sier Mahnaz.", "Den 10. juni 2007 er en vakker forsommerdag i Trondheim. Mahnaz Teimori er p\u00e5 vei til Ilaparken for \u00e5 m\u00f8te sin ektemann. V\u00e5ren har v\u00e6rt m\u00f8rk for Mahnaz, og et par m\u00e5neder tidligere hadde hun tatt datteren med seg og r\u00f8mt fra en voldelig hverdag, til krisesenteret. N\u00e5 vil mannen ha henne tilbake, men Mahnaz har tatt sin beslutning. Hun vil avslutte ekteskapet og flytte for seg selv, sammen med barna Sarah p\u00e5 fem, tolv\u00e5ringen Ehsan og eldstes\u00f8nnen Hussain, som det siste halve \u00e5ret har bodd under barnevernets beskyttelse p\u00e5 Catharinasenteret.", "Mannen tar det ikke pent. Helt fra han giftet seg med sin 14-\u00e5rige brud i Afghanistan femten \u00e5r tidligere, har han bestemt alt i livet hennes. N\u00e5 sier han at hun skal komme til \u00e5 angre p\u00e5 det hun gj\u00f8r. Men Mahnaz st\u00e5r fast p\u00e5 sin beslutning. Hun og datteren drar tilbake til krisesenteret.", "Hun har kj\u00f8kkentjeneste denne dagen. N\u00e5r telefonen ringer, er hun i ferd med \u00e5 sette middagen p\u00e5 bordet. Det er mannen, han sier at n\u00e5 kan hun komme hjem for \u00e5 passe p\u00e5 Ehsan.", "Noen minutter senere ringer Ehsan. Gr\u00e5tende forteller han moren hva som har skjedd.", "- Jeg husker drapet som det var i g\u00e5r. S\u00e5nne ting glemmer du ikke, sier Ehsan.", "Han mistet storebroren sin den dagen. N\u00e5 sitter han i sofaen ved siden av moren i den lune stua, en st\u00f8dig ung mann p\u00e5 21 \u00e5r. Den gang var han bare tolv. Men han husker alt. Forteller n\u00f8kternt om telefonen fra faren som kalte ham hjem fra leken ute. Synet som m\u00f8tte ham. Storebroren, som ligger blodig p\u00e5 golvet, enn\u00e5 i live, men som senere d\u00f8r i armene hans. I rettsdokumentene st\u00e5r det beskrevet hvordan faren sendte lillebroren p\u00e5 soverommet da han kom hjem, men at han h\u00f8rer Hussain rope svakt. Da forst\u00e5r han hva som har skjedd, l\u00f8per inn p\u00e5 kj\u00f8kkenet og finner broren.", "- Jeg satte meg p\u00e5 golvet med Hussain i fanget, mens pappa gikk rundt og sa \u00abmen d\u00f8 da, kan du ikke d\u00f8\u00bb, forteller Ehsan om de forferdelige minuttene. Hvor lenge han satt der, vet han ikke. Traumene han ble p\u00e5f\u00f8rt ved \u00e5 se broren sin d\u00f8, var skjerpende for dommen. Hele Trondheim ble rystet av den forferdelige", "nyheten om faren som hadde drept sin 13 \u00e5r gamle s\u00f8nn med kniv, mens den yngre broren m\u00e5tte se ham d\u00f8.", "- Det var ikke mer enn to \u00e5r mellom oss, sier Ehsan stille.", "Han ville v\u00e6rt 23 om han hadde levd.", "- Han var jo storebroren, jeg dilta etter, smiler Ehsan. Han beskriver to br\u00f8dre som ikke fortalte noen om de utrygge forholdene hjemme, men som hadde hverandre. Eldstemann Hussain opponerte etter hvert mot faren og ble en del av \u00abStavset locos\u00bb, som var en beryktet gjeng i byen p\u00e5 denne tiden.", "- Vi var borti mye tull utafor heimen, og det var flere som var ute etter \u00e5 ta broren min, minnes Ehsan. Sl\u00e5 f\u00f8rst og sp\u00f8rre etterp\u00e5. S\u00e5nn var det ute og s\u00e5nn var det hjemme. Episodene hjemme var utallige, i rettspapirene st\u00e5r beskrevet en rekke stygge episoder. Som hendelsen p\u00e5 badet.", "- Det var kommet vannsprut p\u00e5 speilet, og han kalte oss inn p\u00e5 badet og spurte hvem som hadde s\u00f8lt, forteller Ehsan. Da ingen svarer, tar faren fram en sag, ber Hussain legge armen over vasken, legger saga klar over armen. S\u00e5 begynner han \u00e5 sage.", "Det er helt stille i stua n\u00e5r Ehsan fortsetter.", "- Ingen visste jo hvem det var som hadde s\u00f8lt. Men det spilte egentlig ingen rolle...", "Faren stoppet \u00e5 sage. Men ikke f\u00f8r blodet dryppet. Ingen fortalte om episoden. Den var en av mange. I rettspapirene beskrives kvelertak, slag med fluesmekker, flere sider med forferdelige og fornedrende episoder. Flere ganger er politiet p\u00e5 d\u00f8ra. Til slutt ble situasjonen s\u00e5 ille at Hussain flytter til Catharinasenteret p\u00e5 andre siden av byen. Han hadde bodd der i et halvt \u00e5r da han den skjebnesvangre forsommerdagen bes\u00f8ker faren og aldri mer kommer tilbake.", "Hussain ble drept nitten dager f\u00f8r han skulle ha fylt fjorten. Mahnaz inviterte likevel vennene hans til feiring. Kun et bilde sto p\u00e5 Hussains tomme stol, men vennene hans var der, spiste bursdagskake og mintes. Fremdeles samles de gamle Stavset-kompisene for \u00e5 minnes Hussain den 29. juni hvert \u00e5r.", "Ehsan b\u00e6rer minnet med seg p\u00e5 kroppen hver dag. Tre timer tok tatoveringen.", "\u00abHozzy. 29.06.93-10.06.07\u00bb.", "Snart ti \u00e5r er g\u00e5tt. Det har v\u00e6rt tunge \u00e5r. Belastningen b\u00e5de for Ehsan og Mahnaz var vurdert s\u00e5 ekstrem at det ville ta mange \u00e5r \u00e5 klare \u00e5 h\u00e5ndtere den. Det har v\u00e6rt \u00e5r med mareritt, angst og sorg.", "N\u00e5 sitter de begge smilende i sofaen, sammen med lilles\u00f8ster Sarah. Hun var bare fem da drapet skjedde. N\u00e5 har hun rukket \u00e5 bli en str\u00e5lende vakker femten\u00e5ring. Sammen med dem sitter ogs\u00e5 han som bor p\u00e5 g\u00e5rden og som skal ha en stor del av \u00e6ren for at de tre som var igjen av en knust familie, har funnet en framtid og en plass i livet i et lite lokalsamfunn i Melhus.", "Hun og barna kom til Gilantunet ungdomsinstitusjon p\u00e5 H\u00f8londa allerede dagen etter drapet. Siden har han v\u00e6rt der for dem. De m\u00f8rke dagene. De tunge nettene. Det tok ikke lange tiden f\u00f8r Mahnaz kalte Nils Karl og kona Marie for mamma og pappa. Og siden ble familien utvidet, med tanter, onkler, s\u00f8skenbarn. Stein for stein ble en framtid bygget. N\u00e6rmest bokstavelig talt. For n\u00e5 bor Mahnaz og Sarah i leilighet i et hus som ble oppf\u00f8rt p\u00e5 g\u00e5rden omtrent p\u00e5 den tiden. Ikke som en del av institusjonen, men som private leietakere, mens Ehsan bor over tunet, i en liten ungkarsleilighet for seg selv.", "Men de f\u00f8rste m\u00e5nedene de var p\u00e5 Gilantunet, var Mahnaz fast bestemt p\u00e5 at oppholdet p\u00e5 H\u00f8londa var midlertidig, og at de skulle tilbake til byen. Ehsan gikk p\u00e5 skole der, og Sarah skulle bli f\u00f8rsteklassing. Og Hussain var jo ogs\u00e5 i byen, gravlagt p\u00e5 Moholt kirkeg\u00e5rd.", "Da h\u00f8sten kom, flyttet de tilbake for \u00e5 starte p\u00e5 nytt. Ungene fikk igjen et hverdagsliv p\u00e5 skole. Men moren var nede for telling. Hukommelsen forsvant, konsentrasjonen forsvant, hun snakket med psykologer, fikk medisiner, men angsten for ektemannen kom om kvelden og truet med \u00e5 kvele henne. I leiligheten forble veggene tomme. I flere m\u00e5neder satt Mahnaz bare i en stol og gr\u00e5t.", "- Ungene gruet seg til \u00e5 komme hjem fra skolen til den triste mammaen. Jeg orket ingen ting. Jeg visste ikke hvordan vi skulle leve, forteller Mahnaz. S\u00e5 skjedde det som trakk henne tilbake til livet. Nils Karl ba dem komme til Gilantunet p\u00e5 juleferie.", "De dro. Planen var \u00e5 dra tilbake til byen etter ferien. Men byen var stress, minner, steder familien hadde v\u00e6rt sammen. Mahnaz hadde aldri bestemt noe over sitt eget liv. N\u00e5 m\u00e5tte hun ta et valg.", "Det ble starten p\u00e5 mange timer med samtaler.", "- Det har ikke v\u00e6rt enkelt for oss tre \u00e5 komme dit vi er i dag, det har g\u00e5tt opp og ned, sier Ehsan \u00e6rlig. - Men vi har alltid funnet en l\u00f8sning. Mahnaz er helt klar p\u00e5 hvem som har \u00e6ren. Det har v\u00e6rt noen \u00e5r med 24/7.", "- For Ehsan har den beste psykologen v\u00e6rt Nils Karl. Psykologene s\u00e5 ikke problemene som dukket opp i hverdagen. Men det gjorde Nils Karl, sier Mahnaz.", "De br\u00f8t seg ikke p\u00e5 de store sp\u00f8rsm\u00e5lene, men tok et lite problem, et lite skritt, om gangen.", "Og n\u00e5 har Mahnaz, Ehsan og Sarah blitt h\u00f8londinger gode som noen. De er blitt en del av lokalmilj\u00f8et, og ikke minst er de blitt en del av en stor familie.", "Alle julaftener og alle nytt\u00e5rsaftener har de feiret med familien til Nils Karl og Marie.", "- Vi ble en familie, sier Mahnaz. Hun kjenner p\u00e5 hvor godt det er \u00e5 ha noen \u00e5 g\u00e5 til og \u00e5 snakke med, noen \u00e5 ha rundt deg hvis du trenger det.", "- Den tryggheten ga de meg, og det er jeg veldig takknemlig for.", "N\u00e5 jobber hun hver tredje helg nede p\u00e5 Coopen p\u00e5 Korsvegen, og har ogs\u00e5 jobb som tilkallingsvikar, og hun stortrives med \u00e5 befinne seg midt i lokalmilj\u00f8et. \u00c5 v\u00e6re rotfast p\u00e5 J\u00e5ren p\u00e5 H\u00f8londa i Melhus.", "- Og n\u00e5r folk p\u00e5 Coopen kommer bort til meg og sp\u00f8r hvordan det er med \u00abj\u00e5ringen\u00bb, s\u00e5 er det med glede og stolthet at jeg sier \u00abdet er bra\u00bb - og noen ganger f\u00e5r jeg en klem, smiler Mahnaz. Hun har et smil det er lett \u00e5 bli glad i, et smil som ogs\u00e5 ungdommene har arvet. Sarah, som spiller fotball p\u00e5 Leik og denne v\u00e5ren ble kirkekonfirmert i tr\u00f8nderbunad sammen med klassevennene. Ehsan, som n\u00e5 er i ferd med \u00e5 etablere seg i voksenverdenen, med jobb og et mylder av fremtidsplaner. N\u00e5 ser han h\u00e5p i en framtid, men det var mye sinne og mange tunge tanker f\u00f8r han kom dit han er i dag.", "For halvannet \u00e5r siden skjedde det noe som skulle bli avgj\u00f8rende for Ehsans vei videre i livet.", "Han m\u00f8tte faren i fengselet.", "Ehsan hadde \u00f8nsket det i mange \u00e5r. \u00c5 m\u00f8te faren for \u00e5 stille ham sp\u00f8rsm\u00e5let: Hvorfor drepte du broren min? Men b\u00e5de Mahnaz og Nils Karl hadde v\u00e6rt skeptiske. De mente belastningen ville v\u00e6re for stor for gutten. Og Mahnaz var redd s\u00f8nnen ville bli manipulert av faren, at det ville bli flere m\u00f8ter. Men da Ehsan ble atten, kom brevet fra Konfliktr\u00e5det. N\u00e5 kunne han bestemme selv. Og han fikk st\u00f8tten han trengte.", "6. april i fjor kj\u00f8rer Nils Karl, Mahnaz og Ehsan den lange veien ned til Halden fengsel. Konfliktr\u00e5dets representant er ogs\u00e5 med. Spenningsniv\u00e5et er h\u00f8yt. Ehsan har ikke sett faren siden han var tolv. Han husker ham som et monster. Og n\u00e5 er dagen kommet da de skal m\u00f8tes.", "- I alle de minnene og tankene jeg hadde om ham, var han s\u00e5 mye st\u00f8rre enn meg. Folk blir st\u00f8rre n\u00e5r de gj\u00f8r deg redd, sier Ehsan, som gikk til m\u00f8tet med blandede f\u00f8lelser.", "- Jeg var s\u00e5 nerv\u00f8s at jeg skalv, sier han.", "Men da det f\u00f8rst skjedde, var rollene byttet om. Faren knakk sammen. Ehsan var den som m\u00e5tte tr\u00f8ste. I fire timer sitter de sammen og snakker. Og det er Ehsan som er den store, b\u00e5de fysisk og mentalt. Faren vil snakke om gode minner, men da Ehsan plukker episodene fra hverandre, forteller om hvordan han opplevde alle de skrekkelige situasjonene med slag, spark og trusler, protesterer faren.", "- Da han satt der og sa at jeg l\u00f8y, da rant det over for meg, forteller Ehsan. \u00c5tte \u00e5r med tanker, f\u00f8lelser og meninger hadde bygd seg opp. N\u00e5 spratt han opp og knyttet nevene. Det kunne fort blitt fysisk, men Nils Karl fikk roet ham ned. Etter et kvarters pause, kunne de ta opp samtalen. Og Ehsan fikk stilt sp\u00f8rsm\u00e5let han hadde g\u00e5tt og b\u00e5ret p\u00e5 s\u00e5 lenge: Hvorfor gjorde du det?", "- Han p\u00e5sto at han handlet i n\u00f8dverge, at broren min hadde g\u00e5tt til angrep. Han viste ingen form for anger, sier Ehsan. Faren ble da heller ikke trodd i retten. Det beskrives at tiltalte etter alt \u00e5 d\u00f8mme har konstruert et alternativt hendelsesforl\u00f8p og at det fremst\u00e5r som drapet er utf\u00f8rt med et sterkt hensiktsforsett og med preg av avretting.", "- Men han ba om tilgivelse.", "- Hva sa du?", "- Det var avgj\u00f8rende for meg. Men det unnskylder ikke det han har gjort.", "M\u00f8tet i fengselet viste seg \u00e5 bli det Ehsan trengte for \u00e5 komme seg videre i livet. Endelig \u00e5 ha f\u00e5tt stille faren sp\u00f8rsm\u00e5let han hadde tenkt p\u00e5 i alle disse \u00e5rene. Tilgitt ham. Og sagt til ham at han aldri vil se ham igjen.", "- Jeg holdt hendene rundt hodet hans, s\u00e5 ham rett inn i \u00f8ynene og sa: \u00abJeg \u00f8nsker deg ikke noe vondt, men jeg \u00f8nsker ingen videre kontakt. Vi er ferdige vi to.\u00bb Han stirret p\u00e5 meg med et d\u00f8dt blikk da han forsto at planen hans om \u00e5 m\u00f8te meg p\u00e5 permisjon ikke fungerte, sier Ehsan.", "Etterp\u00e5 fikk han den store skjelven. Da han m\u00f8tte moren, som hadde ventet og ventet p\u00e5 dem i Sandefjord sentrum, fikk hun verdens lengste og beste klem.", "- Det var en forferdelig ventetid. Jeg var s\u00e5 redd for at han skulle manipulere Ehsan, jeg gr\u00e5t for meg selv, sier Mahnaz. Hun var redd for at det skulle bli starten p\u00e5 en kontakt med en mann som hadde mishandlet henne fysisk og psykisk gjennom femten \u00e5r og som til slutt hadde drept hennes s\u00f8nn. Bare tanken p\u00e5 \u00e5 se et bilde av ham, er nok til at redselen biter seg fast i kroppen.", "- Det var s\u00e5 godt \u00e5 bli ferdig med det og vite at dette ble det f\u00f8rste og siste m\u00f8tet.", "Enn\u00e5 har eksmannen tolv \u00e5r igjen av dommen, som han i dag soner i Nederland. Hva som deretter kommer til \u00e5 skje, vil de ikke tenke p\u00e5 enn\u00e5, men de h\u00e5per og tror han blir utvist.", "- M\u00f8tet ditt med faren l\u00f8ste veldig mye for deg. Den konklusjonen du tok i det m\u00f8tet i fengselet, det var en skikkelig innspr\u00f8ytning for livet ditt videre, sier Nils Karl, som ikke legger skjul p\u00e5 hvor stolt han var av Ehsan den dagen.", "- Jeg har slitt med sinne, en periode ble jeg utestengt fra fotballaget, smiler Ehsan skjevt. - Men etter det m\u00f8tet fikk jeg en indre ro.", "Han fikk lagt bort noe og kunne g\u00e5 videre i livet, kunne glede seg til \u00e5 begynne p\u00e5 folkeh\u00f8gskole. Og n\u00e5 l\u00f8ser Ehsan problemene med ord, ikke slag. Han er allerede utdannet barne- og ungdomsarbeider.", "N\u00e5 ser han framover.", "- Det er s\u00e5 mye jeg har lyst til \u00e5 gj\u00f8re!", "Han er glad i \u00e5 jobbe, jobber gjerne d\u00f8gnet rundt om det skal v\u00e6re. Det er s\u00e5 Nils Karl m\u00e5 stagge ham. Drosjekj\u00f8ring, kontroll\u00f8r via Adecco. I jobben som ordensvakt i PCM og", "vekter i Nokas har han f\u00e5tt bruk for l\u00e6rdommen han skaffet seg p\u00e5 securitylinja p\u00e5 Fredly folkeh\u00f8gskole i B\u00f8rsa. Og for et par uker siden fikk han en ny gladmelding, jobb i Nokas.", "- 20 prosent stilling, men jeg har anledning til \u00e5 jobbe vesentlig mer, det er s\u00e5 bra!", "Voksenlivet er i ferd med \u00e5 g\u00e5 seg til. Kanskje blir det studier senere. Men n\u00e5 er det f\u00f8rst og fremst jobb som teller.", "- Hvor jeg er om ti \u00e5r? Da sitter jeg i stolen til sjefen min! Haha!", "Hvorfor ikke? Det g\u00e5r an \u00e5 dr\u00f8mme.", "Mahnaz hadde ogs\u00e5 en dr\u00f8m da hun kom til Norge. En dr\u00f8m om et bedre liv. En dr\u00f8m om etter hvert \u00e5 f\u00e5 seg en jobb, ta f\u00f8rerkort. N\u00e5 har hun begge deler.", "- Jeg fikk f\u00f8rerkortet for fem \u00e5r siden, det var veldig stort for meg, sier hun stolt. Dr\u00f8mmen om \u00e5 bli sykepleier m\u00e5tte hun legge bort i de tunge \u00e5rene etter drapet.", "- Jeg ble ikke sykepleier. Men jeg ble butikkmedarbeider. Og det er ogs\u00e5 en viktig jobb, synes jeg! Mahnaz ler. Hun ler en ordentlig latter. Det er godt \u00e5 le. Det er godt \u00e5 sitte i en sofa med familien sin rundt seg. Ungdommene Sarah og Ehsan. Og \u00abpappa\u00bb Nils Karl.", "- Jeg kaller Marie for mamma enn\u00e5, smiler Mahnaz. Og etter hvert ble familien st\u00f8rre og st\u00f8rre. N\u00e5 er de tanter og onkler, og en hel gjeng med s\u00f8skenbarn. Familiesammenkomster, bursdager. Og bryllup.", "- Bryllupene var s\u00e5 artige! Mahnaz str\u00e5ler. For henne var det en ekstra god f\u00f8lelse da hun lette etter bordkortene til ungene og seg selv p\u00e5 vennebordet. Hun fant dem ikke, for de tre var plassert p\u00e5 familiebordet for s\u00f8skenbarn.", "- Det var s\u00e5 r\u00f8rende!", "Hun har hatt et liv med store kontraster. Ei ung jente som blir tvangsgiftet som 14-\u00e5ring og som siden var helt isolert uten familie og venner og uten r\u00e5derett over sitt eget liv.", "Nils Karl er innom naborommet og henter fram et av mange fotoalbum fra de tidligere \u00e5rene.", "- Et bilde kan fortelle mye, sier han og peker p\u00e5 et foto av en ung tobarnsmor med stor mage. Hun er 21 \u00e5r, og barn nummer tre er p\u00e5 vei. Blikket rommer ingen glede.", "- 21 \u00e5r, det er like gammel som jeg er i dag, sier Ehsan, litt forskrekket av sammenligningen. Lilles\u00f8ster Sarah er femten. Da Mahnaz var p\u00e5 hennes alder var hun snart mor til to.", "Da Mahnaz kom til Norge og Trondheim i 2000 var hun full av h\u00e5p og tro p\u00e5 at livet skulle bli bra, mannen skulle f\u00e5 seg jobb, endre seg. Men h\u00e5pet forsvant fort. Det tok ikke lang tid f\u00f8r alkohol, vold og trusler preget familiens liv. Men hun hadde ikke noe valg. Hun visste ikke noe om reglene i Norge, hva slags hjelp hun kunne f\u00e5tt. Og hun var barnas eneste beskyttelse.", "- Han sa til meg at \u00abDin d\u00f8d skjer med mine hender\u00bb, forteller Mahnaz. Og ingen m\u00e5tte r\u00f8pe noe. Forklaringene p\u00e5 barnas bl\u00e5merker og kuler var de vanlige, kj\u00f8rt av p\u00e5 sykkel, falt p\u00e5 isen, falt i trappa.", "- Barn leker, barn sl\u00e5r seg. Du blir ekspert p\u00e5 \u00e5 lyve n\u00e5r du vokser opp i et s\u00e5nt hjem, sier Ehsan enkelt.", "Utad fremsto de som en lykkelig familie, en familie med mange familiebilder. Mahnaz viser fram et av mange album fra de f\u00f8rste \u00e5rene i Norge. Fine bilder fra familieutflukter til parken. Mor og barn i sofaen hjemme. Men p\u00e5 alle bildene, det samme resignerte blikket.", "- Jo, jeg ser trist ut, men familien var samlet.", "Ingen venner. Tvunget til \u00e5 lyve. Ikke f\u00f8r rettssaken var i gang, turte Mahnaz \u00e5 fortelle at de kom fra Afghanistan, ikke Iran, som de hadde oppgitt.", "Ehsan viser fram et bilde han har av faren. Et ganske nytt bilde, fra fengselet, s\u00e5nn han ser ut i dag. Tynnere. Eldre. Ikke som Ehsan husket ham, som den store, sterke, farlige mannen som slo. Han som til slutt drepte.", "Mahnaz ser bort.", "Siden Mahnaz var 14, hadde mannen bestemt over henne. N\u00e5 var det HUN som skulle bestemme. Hvordan s\u00f8nnen skulle begraves. Hvor de skulle bo, hvordan de skulle leve. Fortsatt har hun vanskelig for \u00e5 ta avgj\u00f8relser.", "- Men jeg pr\u00f8ver, smiler hun. Hun er enn\u00e5 ung, bare 36 \u00e5r, har mye liv igjen foran seg. Mye latter. Og en visshet om at barna hennes er blitt trygge ungdommer i en stor familie, og i et lokalsamfunn som har tatt imot dem med \u00e5pne armer.", "- Ungene mine er oppeg\u00e5ende og selvstendige. Og jeg er veldig stolt av dem. De er alt i mitt liv. Da Hussain ble drept og jeg tenkte at det var punktum for livet mitt, s\u00e5 var det de som gjorde at jeg kunne g\u00e5 videre. De trengte meg, og jeg trengte dem for \u00e5 f\u00e5 det til.", "- Men det mangler en...", "- Det mangler en. Men han er med oss hele tiden. Om jeg er p\u00e5 arbeid, hjemme eller hva jeg gj\u00f8r, Hussain er med meg. Og selv om mye f\u00e6lt har skjedd, har jeg ogs\u00e5 v\u00e6rt heldig. Det finnes mange som har v\u00e6rt i verre situasjoner enn meg, som blir sittende fast i det og ikke kommer videre. Men jeg klarte \u00e5 komme videre, selv om jeg har betalt en veldig h\u00f8y pris. Det mest verdifulle, s\u00f8nnen min, tapte jeg p\u00e5 veien til frihet for meg og mine barn.", "Men at den ene mangler, kan hun aldri tilgi. At han drepte hennes eldste s\u00f8nn.", "- Jeg kan ikke tilgi ham for det han har gjort. Han har heller aldri bedt meg om tilgivelse. Jeg har ikke noe mer med ham \u00e5 gj\u00f8re, sier Mahnaz.", "I stedet velger hun \u00e5 se p\u00e5 hverdagen, p\u00e5 ungene sine, hvor bra det g\u00e5r med dem. Hvordan livet lysner.", "- Det er h\u00e5p. Lyset kommer tilbake. Jeg trodde det ikke da, men n\u00e5 gj\u00f8r jeg det. Man m\u00e5 l\u00e6re seg \u00e5 leve med sorgen og det man har gjennomg\u00e5tt. Man m\u00e5 holde seg oppreist og g\u00e5 videre.", "- Sarah f\u00e5r ogs\u00e5 bestemme sj\u00f8l n\u00e5r hun blir atten, men jeg h\u00e5per virkelig hun ikke har lyst til \u00e5 m\u00f8te faren sin, sier Mahnaz.", "- Nei, jeg har ikke noe behov for \u00e5 m\u00f8te ham, sier Sarah. For Sarah er livet skole, venner, fotball p\u00e5 Idrettslaget Leik. Og gjerne noen turer inn til Trondheim p\u00e5 venninnebes\u00f8k.", "Men Sarah tenker mye p\u00e5 det som skjedde. I tida f\u00f8r hun ble fjorten, ble hun overmannet av en forferdelig d\u00e5rlig samvittighet. For hun skulle feire sin fjortende f\u00f8dselsdag. Slik Hussain aldri fikk.", "- Jeg tenker p\u00e5 hvordan det ville v\u00e6rt om det ikke hadde skjedd, sier Sarah forsiktig. \u00c5rene f\u00f8r drapet husker hun heldigvis ikke s\u00e5 mye fra. Men hun husker den gangen mamma hadde f\u00e5tt lov til \u00e5 v\u00e6re med Ehsan p\u00e5 basketballturnering i \u00d8stersund og hun var helt aleine igjen hos pappa.", "- Jeg husker alle de tomme flaskene ved s\u00f8pla og at jeg ble hentet av barnevernet om natta. Da var jeg redd.", "Det var Hussain som hadde varslet barnevernet. Han hadde sett faren p\u00e5 butikken, og sett at han var full. Etter den dagen flyttet Mahnaz fra ektemannen for godt.", "N\u00e5 har Sarah tanter og onkler og en storfamilie som stiller opp. Denne v\u00e5ren ble hun konfirmert i kirken med p\u00e5f\u00f8lgende stor konfirmasjonsfest. I en splitter ny tr\u00f8nderbunad som hun fikk av Nils Karl og Marie. Nils Karl ber henne finne fram et bilde fra pc-en sin.", "- Det er et utrolig flott bilde. Ho Sarah er litt uheldig med utseende, men alle kan jo ikke v\u00e6re like fine, sp\u00f8ker Nils Karl med en stemme breddfull av bestefarsstolthet.", "- Hun ville det selv, det er Sarahs eget valg, sier Mahnaz, som selv er moderat muslim. N\u00e5 har ogs\u00e5 Ehsan planer om \u00e5 d\u00f8pe seg. De er nok faddere \u00e5 velge fra i familien, b\u00e5de for Ehsan og Sarah. Og for en konfirmasjonsgave Sarah fikk. En langhelg i Paris med s\u00f8skenbarn Ragnhild!", "Sarah har lyst til \u00e5 f\u00f8lge brorens eksempel og g\u00e5 folkeh\u00f8gskole hun ogs\u00e5, kanskje samme linje som Ehsan. Eller kanskje noe helt annet.", "Men enn\u00e5 har hun tre \u00e5r igjen f\u00f8r hun eventuelt forlater lokalsamfunnet hvor hun har bodd mesteparten av sitt liv og blitt inkludert helt fra f\u00f8rste dag hun begynte i andre klasse p\u00e5 G\u00e5sbakken skole.", "- Jeg fikk venner med en gang, smiler Sarah blidt. N\u00e5 har vennegjengen fulgt hverandre nesten gjennom ungdomsskolen. Neste \u00e5r blir det videreg\u00e5ende, da blir det ikke tid til stort annet enn skole og fotball. Et helt vanlig ungdomsliv i ei helt vanlig norsk bygd.", "- Vi kunne ikke v\u00e6rt heldigere. Det var den rette bygda vi kom til, sier Mahnaz. - Jeg f\u00f8ler meg som en h\u00f8londing! Sarah er enig.", "- Jeg har veldig lyst til \u00e5 bo i byen, men jeg trives kjempegodt her ogs\u00e5. Det er godt \u00e5 vite at vi er inkludert og at noen tenker p\u00e5 oss. Vi kom jo hit aleine og vi har ingen andre. Det \u00e5 ha en familie betyr veldig mye, sier Sarah.", "- Familien er det mest verdifulle vi har, sier Mahnaz. - S\u00e5 vi f\u00e5r h\u00e5pe at vi har dem l\u00e6\u00e6\u00e6\u00e6\u00e6ng!", "Adresseavisen har v\u00e6rt i kontakt med Mahnaz' eksmann i fengselet. Han \u00f8nsket ikke \u00e5 kommentere saken."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "6dc90b34652d9c1b72071188eb51adfa87087d8f25bdeea6216ba8aa139a92c4"}, {"field": "createtime", "value": "2016-12-24T06:14:49.000Z"}, {"field": "description", "value": "Det var den 10. juni 2007 og verden raste sammen."}, {"field": "dominantimage", "value": "http://www.adressa.no/pluss/magasin/article13969250.ece/k5e4fi/ALTERNATES/w980-default/cover%20sarah,%20ehsan%20og%20mahnaz"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/01b52d6a492c83a2941e0f22d9798563d6cc67c4.jpg?597eceb3"}, {"field": "dominantthumbnaildimensions", "value": "300x169"}, {"field": "heading", "value": ["De som lever videre -adressa.no", "Tilbake til framtiden", "Den verste dagen", "\u00abHozzy 29.06.93-10.06.07\u00bb", "\u00c5 bygge stein for stein", "- Nils Karl har v\u00e6rt v\u00e5r store st\u00f8tte. Jeg tror ikke det ville g\u00e5tt s\u00e5 bra med oss om vi ikke hadde kommet hit, sier Mahnaz takknemlig.", "Den st\u00f8rste beslutningen", "- Jeg pr\u00f8vde i byen, men det gikk ikke. Jeg valgte \u00e5 bo her, p\u00e5 H\u00f8londa. Det er den st\u00f8rste avgj\u00f8relsen jeg har tatt i mitt liv, sier hun.", "Livet p\u00e5 Gilantunet", "M\u00f8te med morderen", "Et sp\u00f8rsm\u00e5l om tilgivelse", "- Jeg tilga ham. Jeg \u00f8nsker ikke \u00e5 leve med hat, sier Ehsan.", "Mahnaz\u2019 dr\u00f8m", "- Den f\u00f8rste avgj\u00f8relsen jeg tok i hele mitt liv, var hva slags kiste jeg skulle velge for s\u00f8nnen min, sier hun stille.", "Blikket i et bilde", "Det livet vi har i dag, det er en gave fra Hussain til oss. Og det livet m\u00e5 vi sette pris p\u00e5.", "Sarahs valg", "Kirkelig d\u00e5p og konfirmasjon"]}, {"field": "id", "value": "01b52d6a492c83a2941e0f22d9798563d6cc67c4"}, {"field": "keyword", "value": "Ukeadressa"}, {"field": "keywords", "value": "Ukeadressa"}, {"field": "kw-category", "value": ["pluss", "magasin"]}, {"field": "kw-company", "value": "adecco"}, {"field": "kw-concept", "value": ["familie", "barn", "skje", "mitt liv", "liv", "m\u00f8te", "s\u00f8nderknust mor", "dag", "faren"]}, {"field": "kw-entity", "value": ["hussain", "stein", "ehsan og mahnaz", "sarah og ehsan", "ehsan og sarah", "sarah", "idrettslaget leik", "ilaparken", "ragnhild", "gilantunet", "korsvegen", "nils karl og marie", "mahnaz og nils karl", "konfliktr\u00e5det", "marie", "mahnaz og ehsan", "ehsan", "stavset", "norge og trondheim", "j\u00e5raveien", "mahnaz teimori", "h\u00f8londa", "catharinasenteret", "mahnaz og sarah", "coopen", "g\u00e5sbakken", "moholt", "fredly", "b\u00f8rsa", "nils karl og marie kulbrandstad", "nokas", "j\u00e5ren"]}, {"field": "kw-location", "value": ["melhus", "paris", "\u00f8stersund", "nederland", "iran", "sandefjord", "afghanistan", "bella", "trondheim", "halden", "norge"]}, {"field": "kw-pageclass", "value": "article"}, {"field": "kw-person", "value": ["nils karl", "marie kulbrandstad"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13969250.ece/k5e4fi/ALTERNATES/w980-default/cover%20sarah,%20ehsan%20og%20mahnaz"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "De som lever videre"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/12/24/De-som-lever-videre-13969266.ece"}, {"field": "pageclass", "value": ["article"]}, {"field": "publishtime", "value": "2016-12-24T06:11:17.000Z"}, {"field": "recs-articleid", "value": "13969266"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-12-24T06:11:17.000Z"}, {"field": "recs-rawtitle", "value": "De som lever videre -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Det var den 10. juni 2007 og verden raste sammen."}, {"field": "thumbnail", "value": "http://content-thumbnail.cxpublic.com/content/thumbnail200x150/01b52d6a492c83a2941e0f22d9798563d6cc67c4.jpg?597eceb3"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-31T06:31:15.000Z"}, {"field": "title", "value": "Far drepte s\u00f8nnen og broren - n\u00e5 har de funnet en fremtid p\u00e5 H\u00f8londa"}, {"field": "url", "value": "http://www.adressa.no/pluss/magasin/2016/12/24/De-som-lever-videre-13969266.ece"}, {"field": "urlhash", "value": "01b52d6a492c83a2941e0f22d9798563d6cc67c4"}], "score": 0.51250774, "siteId": "9222270286501375973", "id": "01b52d6a492c83a2941e0f22d9798563d6cc67c4"}

