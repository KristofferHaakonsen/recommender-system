{"fields": [{"field": "modifiedtime", "type": "time", "value": "2016-09-17T09:07:42.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Portrettet", "Andre verdenskrig", "historie"]}, {"field": "author", "value": ["geir svardal", "fotograf: kristin svorte"]}, {"field": "body", "value": ["- Jeg ble zzzzniittet opp s\u00e5 der, sier Alf R. Jacobsen og drar pekefingeren nedover brystkassen for \u00e5 vise hvordan legene tok seg til rette i fjor sommer.", "Vi sitter i stua til \u00abAffen\u00bb. I Moss, av alle steder p\u00e5 denne jord, skj\u00f8nt det har sin naturlige og formildende forklaring. Sent i g\u00e5r kveld kom han hjem fra K\u00f8benhavn, der han i to d\u00f8gn hadde dykket i danskenes nasjonalarkiv. Lykkelig som en delfin hadde han rytmisk kommet opp til overflaten med stadig nye arkivfunn, som han fort kan komme til \u00e5 f\u00e5 bruk for i de to, tre, muligens fire, nye b\u00f8kene som er under planlegging. Da han v\u00e5knet litt f\u00f8r klokka seks i morges, var han likevel sliten i hodet, men det hindret ham ikke i \u00e5 karre seg opp til arbeidsrommet i andre etasje for \u00e5 lese og skrive.", "Aktuell: H\u00f8stens norske storfilm \u00abKongens nei\u00bb har premiere p\u00e5 kino neste helg. Filmen er basert p\u00e5 Alf R.s bok med samme navn og handler om det mest avgj\u00f8rende \u00f8yeblikket i nyere norsk historie da kong Haakon sier nei til Hitler.", "Alder: 66 \u00e5r.", "Familie: Gift med Tove Thorsen R\u00f8v i 30 \u00e5r. Har en datter p\u00e5 47 fra et tidligere ekteskap.", "Bor: Moss.", "Karriere: Regnes som en av pionerene i norsk gravejournalistikk (i Klassekampen, VG, Dagbladet, \u00d8konomisk Rapport og som mange\u00e5rig leder av NRKs Brennpunkt-redaksjon). Har skrevet over 40 b\u00f8ker og filmmanus, om blant andre norske skipsredere, den kalde krigen og om andre verdenskrig. Er tungt dekorert med det meste som fins av kritiker- og bokhandlerpriser, samt b\u00e5de Skup-prisen og Riverton-prisen for en krimroman oppi det hele.", "Leser: \u00abThe Boys In The Boat\u00bb, av Daniel James Brown. Om et amerikansk roteam som tok gull i Berlin-OL i 1936, mot alle odds gitt forholdene de kom fra i USA. Leser mye William Boyd, en klassisk episk forteller, samt Philip Kerr og Alan Furst. Og akkurat n\u00e5: James Lee Burkes siste krim, han er i en helt egen klasse.", "Ser p\u00e5: Mye film og dokumentarer.", "Klokka seks hver morgen. Skrive og lese. Grave og finne. I et ekstremt tempo. S\u00e5nn det har v\u00e6rt i alle \u00e5r.", "- Du m\u00e5 holde tr\u00f8kket oppe, vet du, hver eneste dag. L\u00f8rdag og s\u00f8ndag ogs\u00e5. Hele \u00e5ret gjennom. Folk tror at oljebransjen er t\u00f8ff, men da skulle de visst hvordan vi overlever i kulturlivet, ler Alf R.", "Selv har han for lengst passert over 40 bokutgivelser, og heller ikke hjerteoperasjonen i fjor fikk ham nevneverdig ut av rytmen. Han justerte bare \u00f8rlite grann p\u00e5 f\u00f8rste bind av historien om det moderne Norge fra 1945 og fram til tusen\u00e5rsskiftet, og dermed var boka ute bare tre m\u00e5neder etter inngrepet. Og fordi legene etterp\u00e5 insisterte p\u00e5 at han m\u00e5tte prioritere noe de kalte rehabilitering, fikk han god tid til \u00e5 researche, ringe, sjekke og skrive p\u00e5 det som blir \u00e5rets bokutgivelse. \u00abKryssild\u00bb, om jakten p\u00e5 de allierte konvoiene i verdenskrigens f\u00f8rste fase, frem til britene knekker Enigma-koden og kan sl\u00e5 tilbake mot tyskerne, kommer i neste m\u00e5ned. Dermed holder Alf R. Jacobsen skjemaet til \u00e9n bok i \u00e5ret. Var det noen sak?", "Bj\u00f8rn Sundquist, skuespiller og venn", "- N\u00e5r jeg snakker med deg n\u00e5, merker jeg at jeg savner Affen. Veldig. Vi hang sammen hele tida i Hammerfest i det forrige livet v\u00e5rt, og vi fortsatte \u00e5 v\u00e6re toillinga i lag da vi dro hit til Oslo for \u00e5 bli journalist og skuespiller. N\u00e5 g\u00e5r det \u00e5r mellom hver gang, virker det som, men jeg kjenner at jeg er sabla stolt hver gang han kommer med en ny bok. Han er jo eneren.", "- Med dyre vaner og lav pensjon gjelder det bare \u00e5 skrive og skrive, humrer den gamle sluggerjournalisten forn\u00f8yd.", "Begrepet \u00absluggerjournalist\u00bb, en hedersbetegnelse (og snart et musealt pjolterord, vil mange p\u00e5st\u00e5), skal vi komme tilbake til. Alf R. Jacobsens jernhelse ogs\u00e5. Eller jernhelsen som var, f\u00e5r vi kanskje si.", "Roar Hagen, VG-tegner og venn", "- \u00c5 v\u00e6re sammen med Alf er spennende, interessant og annerledes. Kombinasjonen journalist, finnmarking og verdensmann utgj\u00f8r, sammen med en subtil og s\u00e6regen humor og personlig varme, en stor pesonlighet. Jeg har aldri m\u00f8tt en journalist med en slik profesjonalitet. Hans metodiske kapasitet er uten like.", "Men i uka som kommer vil det meste handle om r\u00f8de l\u00f8pere for Alf R. Jacobsen. Han skal kaste glans over en serie f\u00f8rvisninger p\u00e5 historisk grunn i Elverum og Nybergsund, f\u00f8r selve Norgespremieren p\u00e5 storsatsingen \u00abKongens nei\u00bb skjer fredag. Mange tror og h\u00e5per at skildringen av de tre mest dramatiske d\u00f8gnene i nyere norsk historie treffer like bredt som \u00abMax Manus\u00bb gjorde da den rullet over kinolerretene for snart \u00e5tte \u00e5r siden.", "Det vil i s\u00e5 fall v\u00e6re Erik Poppe, regiss\u00f8ren, sin fortjeneste, mener Alf R. Jacobsen. Og skuespillernes.", "- Jeg har sett og kommentert manus, men ellers ikke l\u00f8ftet en finger. Dette er Poppes selvstendige kunstverk, basert p\u00e5 min bok, og det synes jeg er str\u00e5lende.", "\u00abKongens nei\u00bb handler om de tre avgj\u00f8rende dagene i april 1940 da kong Haakon og hans familie blir jaget fra en okkupert hovedstad, og der han til slutt blir stilt overfor den tyske krigsmaktens n\u00e5del\u00f8se ultimatum oppe p\u00e5 Hedmarken: overgivelse eller d\u00f8den. Boken, og filmen, handler om kongens kvaler, om en regjering p\u00e5 desperat flukt fra tyske fly og soldater, om en statsminister som f\u00e5r nervesammenbrudd. Etter tre d\u00f8gn fatter kongen sin endelige beslutning. Han nekter \u00e5 kapitulere, selv om han vet at det kan koste b\u00e5de ham selv, hans familie og mange uskyldige nordmenn livet.", "- Kongen er han som st\u00e5r imot b\u00f8lla, p\u00e5 samme m\u00e5te som oberst Birger Eriksen hadde gjort noen timer tidligere, da han rakrygget sto opp mot overmakten p\u00e5 Oscarsborg festning natt til 9. april, sier Alf R. Jacobsen.", "Med ordene \u00abVisst fanden skal der skytes med skarpt!\u00bb hadde Eriksen, uten \u00e5 r\u00e5df\u00f8re seg med noen, s\u00f8rget for at krysseren \u00abBl\u00fccher\u00bb ble senket. Den tyske invasjonsstyrken ble s\u00e5pass forsinket at kongen og regjeringen dermed fikk tid nok til \u00e5 flykte p\u00e5 morgenkvisten.", "Geir Imset, eks-journalistkollega:", "- Alf har hatt stor faglig betydning for meg. Jeg tror ikke det er noen jeg har l\u00e6rt s\u00e5 mye av om unders\u00f8kende journalistikk som ham: grundighet, sans for detaljer og betydningen av formen, \u00e5 sy alt sammen til en levende og engasjerende historie.", "- Det er dette som gir nerven i slike historiefortellinger, for selv om du ikke er verken konge eller oberst, kan du antagelig sette deg inn i de dilemmaene som oppst\u00e5r. Hadde du greid \u00e5 gj\u00f8re det samme som dem, har vi i oss det humane som gj\u00f8r at vi tar de riktige valgene n\u00e5r det kreves? Og selv n\u00e5r du vet at det er overmakten som st\u00e5r p\u00e5 den andre siden og du strengt tatt ikke har en sjanse, fortsetter du da likevel som en David mot en Goliat? N\u00e5r jeg skriver om kong Haakon, eller om Birger Eriksen (i \u00abKrysseren Bl\u00fccher\u00bb), er jeg f\u00f8rst og fremst historiefortelleren og dramaturgen. Men med de utfordringene vi har i dag - der det er lett \u00e5 kjenne igjen trekk fra 1930-\u00e5rene flere steder i Europa - skader det ikke om historiske b\u00f8ker, slike som jeg gjerne skriver, ogs\u00e5 kan stimulere til diskusjoner om de valgene vi tvinges til \u00e5 ta, sier Alf R. Jacobsen.", "Det er derfor han tror at \u00abKongens nei\u00bb vil kunne treffe et ungt kinopublikum, slik \u00abMax Manus\u00bb ogs\u00e5 gjorde. Andre verdenskrig g\u00e5r aldri av moten.", "Dette skulle Alf R. Jacobsen komme til \u00e5 forst\u00e5 til fulle etter at han i flere \u00e5r hadde herjet med den norske skipsrederstanden og senere g\u00e5tt l\u00f8s p\u00e5 etterretningstjenesten med flere avsl\u00f8rende b\u00f8ker. I mellomtiden hadde journalisten Alf R. v\u00e6rt en slags pion\u00e9r for det som ble kalt m\u00f8kkagraving og som handlet om \u00e5 endevende makten i samfunnet. Klasseperspektivet, rotfestet i en arbeiderfamilie fra Hammerfest, styrte noe av retningen i journalistikken. Som prisbel\u00f8nnet gravejournalist i alle de store redaksjonene p\u00e5 1980- og tidlig 90-tall, hele tiden innhyllet i en mytisk og konstant r\u00f8yk fra rullingser med Eventyrblanding, kunne han stadig observeres i sene nattetimer p\u00e5 Tostrupkjelleren i Oslo, eller p\u00e5 Smuget litt lenger utp\u00e5 natta. Han s\u00e5 ut som den karikerte journalist, han r\u00f8ykte som en karikert journalist - og han drakk, gudbedre, som en ener i faget p\u00e5 den tida.", "- Det var en festlig periode. \u00c5 sitte her og skrive b\u00f8ker, helt alene, er jo j\u00e6vlig kjedelig til sammenligning, sier han lengselsfullt.", "For det hender fortsatt at han savner tempoet fra gamle dager.", "- Skrapeloddeffekten, det at man ser resultatet med en gang. Det trigget meg fra den dagen jeg begynte som journalist hjemme i Hammerfest i 1968, og den fulgte meg hele veien.", "Til VG, til Klassekampen, til Dagbladet og til NRK, der han fikk ansvaret for \u00e5 bygge opp Brennpunkt-redaksjonen, selve flaggskipet for unders\u00f8kende journalistikk i kongeriket. 40 produksjoner i \u00e5ret i fem \u00e5r.", "Og hele tiden magasinerte han og arkiverte stoff som kunne utvikles til noe mer enn det smale formatet som en avis, eller fjernsynet, tross alt tillater.", "Han fikk Skup-prisen i 1992 for den besettende poetiske historien om spionen Gunvor Galtung Haavik og den feilmistenkte Ingeborg Lygren. Senere fulgte en serie b\u00f8ker om kald krig og etterretning, f\u00f8r Alf R. - f\u00f8dt i et krigstr\u00f8tt Hammerfest fem \u00e5r etter krigen, enn\u00e5 mens gjenreisningen var i sin sene og spede begynnelse - virkelig kastet seg over temaer om andre verdenskrig med full kraft.", "- Jeg ville b\u00e5de ha moroa ved \u00e5 jobbe i en hektisk redaksjon, rytmen passet meg perfekt, samtidig som jeg \u00f8nsket \u00e5 fordype meg og skrive i bokform, sier han.", "Alf R. Jacobsen kunne karre seg hjem fra Tostrupkjelleren eller et nachspiel p\u00e5 morgenkvisten, men likevel v\u00e6re parat til nye slag i gr\u00e5lysningen. S\u00e5nn var yrkeskodeksen. Han tok inn p\u00e5 hotell med NRK-legenden Lars-Jacob Krogh en gang, og de bestilte nye dobbeltrom hver gang minibaren gikk tom.", "Men aldri om han kom for sent til morgenm\u00f8tene, og i hvert fall ikke til dem han selv ledet.", "- Jeg var utstyrt med jernhelse, var j\u00e6vlig sterk, hadde masse overskudd. Det var som en lek, en storstilt fest. Det var knapt grenser for noe, sier Alf R.", "Festen i mediebransjen virker definitivt \u00e5 v\u00e6re over n\u00e5, og det synes tydelig, mener Alf R. Jacobsen.", "- Det er trist \u00e5 se hvordan profittjegerne skviser ut overskuddet og svekker de ulike produktene.", "I flere \u00e5r har Alf R. og kona Tove Thorsen R\u00f8v, opprinnelig fra Sunndals\u00f8ra, hatt vintereksil i sin egen leilighet i Malaga i S\u00f8r-Spania. Da Toves bechterevsykdom begynte \u00e5 utvikle seg, handlet det straks om \u00e5 erstatte norske vintre med et annet klima. For tre \u00e5r siden solgte de huset p\u00e5 Ekeberg i Oslo og flyttet til en rekkehusleilighet i Moss, til halve prisen av hva de m\u00e5tte ha gitt i hovedstaden. \u00d8stfold er virkelig en undervurdert perle, bedyrer \u00abAffen\u00bb fra Hammerfest. Han sier det med en slags overbevisning i r\u00f8sten, og kan sikkert med litt trening komme til \u00e5 oppleve at folk tror ham p\u00e5 hans ord.", "Men Moss er uansett ikke et utsiktspunkt til noe. Det er derimot Malaga.", "- Det er ikke s\u00e5 lett \u00e5 se Europas virkelige problemer fra Norge, men \u00e5 bo deler av \u00e5ret der nede, er tankevekkende, sier Alf R. Jacobsen.", "Han kjenner en spansk kokk som tjener tre euro i timen og som jobber ti timer hver eneste dag.", "- Det politiske prosjektet er avhengig av at det gir folk h\u00e5p, men det er i ferd med \u00e5 bli borte. Store grupper i S\u00f8r-Europa har knapt hatt \u00f8konomisk utvikling de ti siste \u00e5rene. Attp\u00e5til opplever de at de rundstjeles av sine egne politikere. Grunnen forsvinner under beina p\u00e5 dem. Og fra den andre siden av Middelhavet, der folk har mistet absolutt alt, st\u00e5r de i k\u00f8 for \u00e5 komme inn. Det er et avsindig problem for det gamle Europa, det som n\u00e5 skjer, der de essensielle verdiene - tale, tenke, skrive, ytre, alt hva du vil - er under sterkt press.", "Og aldri har behovet for fordypning v\u00e6rt st\u00f8rre, mener Alf R. Jacobsen, som i stedet ser at de klassiske mediehusene krymper og at tv-selskapene s\u00f8ler bort pengene i ulidelige rettighetskamper om sportssendinger. Mens verden utvikles mer \u00e5pent og spennende enn p\u00e5 lenge, overv\u00e5kes prosessen stadig mer halvhjertet.", "- Da jeg var i NRK, og dette var alts\u00e5 enn\u00e5 mens NRK hang med i kampen om \u00e5 f\u00e5 r\u00e5dyre sportssendinger, foreslo jeg for kringkastingsledelsen at de heller skulle bruke 50 millioner kroner p\u00e5 \u00e5 lage en dokumentar- og en dramaserie p\u00e5 12 programmer hver. 24 programmer. I beste sendetid. En satsning som en allmennkringkaster burde v\u00e6rt bekjent av. Som burde v\u00e6rt mandatet. Men ledelsen fikk jo hikke, kan du tro.", "Alf R. Jacobsen merker selv hvordan han blir en stadig mer fragmentert mediebruker, der han med ujevne mellomrom scroller hastig nedover nettsidene.", "- De gamle idealene om media som den fjerde statsmakt, det var mer enn bare pomp\u00f8se ord. Og riktig journalistikk, den som virkelig betyr noe, som bidrar til opinionsdannelsen, den krever tid og t\u00e5lmodighet og nok reportere til \u00e5 ut\u00f8ve den. Det er ikke mye fordypning i det som skjer der ute i dag, synes Alf R.", "Og ikke fins det mange hardbarkede politiske sluggerjournalister der heller, slike som fikk ganske s\u00e5 frie t\u00f8yler til \u00e5 gyve l\u00f8s p\u00e5 tidkrevende operasjoner uten s\u00e6rlig mer definert m\u00e5l og mening enn at det \u00abkunne v\u00e6re noe der\u00bb.", "- Den som leter, finner gjerne noe, sier Alf R. Jacobsen.", "Han hadde nettopp gjennomf\u00f8rt en ukomplisert hofteoperasjon i fjor v\u00e5r, da han kjente konstante magesmerter i ukene etterp\u00e5. Alf R. Jacobsen hadde aldri pleid \u00e5 renne ned d\u00f8rstokken til fastlegen, verken i tide eller utide, men n\u00e5 f\u00f8lte han nesten at han m\u00e5tte komme seg avg\u00e5rde med det han trodde var et gryende mages\u00e5r.", "- Jeg ser du er fra Finnmark, sa legen og tittet opp fra journalen.", "- Da er det nok heller en hjertefeil, f\u00f8yde han til.", "- Og han hadde jo rett p\u00e5 alle vis. Etterkrigsbarna, vi som var f\u00f8dt i 1950, spiste mye fisk i Hammerfest i oppveksten, men det fantes jo knapt en gr\u00f8nnsak der oppe, kan du tro.", "Alf R. Jacobsen m\u00e5tte ta telling for f\u00f8rste gang i hele sitt liv.", "- Jeg har v\u00e6rt velsignet med jernhelse i alle \u00e5r. Det har gjort det mulig \u00e5 jobbe p\u00e5 det viset som jeg har gjort, med mange parallelle prosjekter. Men en bypassoperasjonen, da gitt - den hadde jeg ikke kalkulert med.", "Selv om han ikke tok mange hvileskj\u00e6rene, og til tross for at han fikk ut b\u00e5de det f\u00f8rste bindet i \u00abNorgeshistorien\u00bb og rakk \u00e5 researche ganske heftig p\u00e5 det neste prosjektet, var han preget der han loffet mellom soverommet, stua og arbeidsplassen.", "- Det er en j\u00e6vlig brutal operasjon, og du blir jo litt redd, det er ikke til \u00e5 komme bort fra det, sier Alf R. Jacobsen.", "Et dr\u00f8yt \u00e5r etter at brystkassen ble \u00e5pnet med et \u00abzzzzniitt\u00bb, ser Alf R. ut som om han er tilbake i kampform.", "- Jeg er pigg. Men det har skjedd ting inni her. Jeg merker at jeg blir stadig mer sentimental. Jeg kan ikke se en film uten at t\u00e5rene flommer. Det er j\u00e6vlig irriterende."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "ba7facd3b659ac5e925cc48cc2ea746d860eaea43320fda946ad8ac726a68f9f"}, {"field": "createtime", "value": "2017-08-20T16:24:18.000Z"}, {"field": "description", "value": "Det gikk jo bra i \u00e5revis. D\u00f8gnet rundt. Da hjertet til slutt protesterte og p\u00e5tvang ham en bypassoperasjon, parerte han bare med \u00e5 skrive to nye b\u00f8ker. For \u00e5 vise at han var i live."}, {"field": "dominantimage", "value": "http://www.adressa.no/pluss/magasin/article13336358.ece/wzgwu4/ALTERNATES/w980-default/Alf8shv.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/b3ce1af815066230b5733a2a9ded1ced4485b8fc.jpg?5999b7b2"}, {"field": "dominantthumbnaildimensions", "value": "300x169"}, {"field": "heading", "value": ["Aldri fred for krigen -adressa.no", "Poppes verk", "Disiplin og lange timer", "Stemmene som ble borte", "Merket av Finnmark"]}, {"field": "id", "value": "b3ce1af815066230b5733a2a9ded1ced4485b8fc"}, {"field": "keyword", "value": ["Ukeadressa", "Portrettet", "Andre verdenskrig", "historie"]}, {"field": "keywords", "value": "Ukeadressa,Portrettet,Andre verdenskrig,historie"}, {"field": "kw-category", "value": ["pluss", "magasin"]}, {"field": "kw-classification", "value": "arts-and-entertainment"}, {"field": "kw-concept", "value": ["journalist", "kongens nei", "\u00e5ret", "skrive", "dag", "nyere norsk historie", "historie", "kong", "bok"]}, {"field": "kw-entity", "value": ["poppes", "philip kerr og alan furst", "skup", "goliat", "affen", "brennpunkt", "kongens", "hitler", "middelhavet", "boys in the boat", "eventyrblanding", "elverum og nybergsund", "portrettet", "alf", "krysseren bl\u00fccher", "david", "norgeshistorien", "ekeberg", "s\u00f8r-spania", "toves", "hedmarken", "klassekampen", "dagbladet", "smuget", "norgespremieren", "visst", "tostrupkjelleren", "\u00f8konomisk rapport", "oscarsborg", "a. leser", "s\u00f8r-europa", "haakon"]}, {"field": "kw-location", "value": ["europa", "moss", "riverton", "oslo", "enigma", "sunndals\u00f8ra", "k\u00f8benhavn", "malaga", "finnmark", "norge", "berlin", "hammerfest"]}, {"field": "kw-pageclass", "value": "article"}, {"field": "kw-person", "value": ["ingeborg lygren", "geir imset", "birger eriksen", "gunvor galtung haavik", "bj\u00f8rn sundquist", "alf r.", "lars-jacob krogh", "james lee burkes", "philip kerr", "william boyd", "alf r. jacobsen", "tove thorsen r\u00f8v", "max manus", "erik poppe", "daniel james brown", "alan furst", "roar hagen"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13336358.ece/wzgwu4/ALTERNATES/w980-default/Alf8shv.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Aldri fred for krigen"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/09/17/Aldri-fred-for-krigen-13336365.ece"}, {"field": "pageclass", "value": ["article"]}, {"field": "publishtime", "value": "2016-09-17T07:51:21.000Z"}, {"field": "recs-articleid", "value": "13336365"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-09-17T07:51:21.000Z"}, {"field": "recs-rawtitle", "value": "Aldri fred for krigen -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Det gikk jo bra i \u00e5revis. D\u00f8gnet rundt. Da hjertet til slutt protesterte og p\u00e5tvang ham en bypassoperasjon, parerte han bare med \u00e5 skrive to nye b\u00f8ker. For \u00e5 vise at han var i live."}, {"field": "thumbnail", "value": "http://content-thumbnail.cxpublic.com/content/thumbnail200x150/b3ce1af815066230b5733a2a9ded1ced4485b8fc.jpg?5999b7b2"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-20T16:24:18.000Z"}, {"field": "title", "value": "\u00abDet er trist \u00e5 se hvordan profittjegerne skviser ut overskuddet\u00bb, sier Alf R. Jacobsen i Portrettet."}, {"field": "url", "value": "http://www.adressa.no/pluss/magasin/2016/09/17/Aldri-fred-for-krigen-13336365.ece"}, {"field": "urlhash", "value": "b3ce1af815066230b5733a2a9ded1ced4485b8fc"}], "score": 0.7966676, "siteId": "9222270286501375973", "id": "b3ce1af815066230b5733a2a9ded1ced4485b8fc"}

