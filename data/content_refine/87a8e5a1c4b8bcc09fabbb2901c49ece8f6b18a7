{"fields": [{"field": "modifiedtime", "type": "time", "value": "2016-10-01T12:53:24.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "adressa-tag", "value": ["Ukeadressa", "Pressehistorie", "Reitgjerdet"]}, {"field": "author", "value": "per christiansen"}, {"field": "body", "value": ["Utdrag fra Adresseavisens jubileumsbok, \u00abDet sto i Adressa\u00bb av Per Christiansen. Boken kommer i salg om to uker.", "Et oppgj\u00f8r om det overordnete ansvaret kom i forbindelse med Reitgjerdet-saken i 1979, der journalistene f\u00f8lte at redakt\u00f8rene i for stor grad grep inn i det journalistiske arbeidet. En konflikt om dette endte med at prinsippet om at journalistikken skulle drives \u00abp\u00e5 en uavhengig, kritisk, saklig og balansert m\u00e5te\u00bb, og at \u00abavisen ikke kan redigeres ved tilfeldige inngrep p\u00e5 desken\u00bb (protokoll av 14. og 15.5.1979).", "Utslagsgivende for den interne konflikten var et intervju med overlege Reidar Larssen p\u00e5 Reitgjerdet psykiatriske sykehus v\u00e5ren 1979. En omfattende tekst ble sk\u00e5ret ned til en notis av redaksjonsledelsen, uten at det ble gitt noen formell begrunnelse for dette.", "Reitgjerdet var p\u00e5 denne tiden et omstridt tema, der avisen hadde g\u00e5tt inn med interesse og engasjement og med en vilje til \u00e5 belyse saken fra flere sider, ogs\u00e5 pasientenes. Avisen var kommet midt i ildlinjen da en av legene p\u00e5 Reitgjerdet, en 30-\u00e5ring i siviltjeneste, i oktober 1978 regisserte en flukt for en av pasientene \u2013 en 26 \u00e5r gammel voldtektsd\u00f8mt mann \u2013 sammen med en kvinnelig hjelpepleier. Under denne fantasifullt fingerte flukten, som lyktes p\u00e5 andre fors\u00f8k, opps\u00f8kte 26-\u00e5ringen og hjelpe-pleieren en av Adresseavisens journalister privat p\u00e5 Heimdal ved halv syv-tiden p\u00e5 morgenen. Journalisten var uvitende om r\u00f8mningen, men lot paret oppholde seg i leiligheten, der legen snart ogs\u00e5 dukket opp. Etter noen timer fortsatte flukten for legen og 26-\u00e5ringen med tog s\u00f8rover, der de ble anholdt av politiet p\u00e5 Lillestr\u00f8m samme kveld. Saken var b\u00e5de ubeleilig og ubehagelig for journalisten, som i avisens omtale av historien ikke ble navngitt, i motsetning til legen og pasienten (Adr. 25.10.1978).", "Flukten var organisert for \u00e5 skape \u00f8kt oppmerksomhet rundt Reitgjerdet og forholdene for pasientene der. N\u00e5r Adresseavisen ble trukket inn i saken p\u00e5 en s\u00e5 direkte m\u00e5te, skapte det lett et inntrykk av at avisen sympatiserte med aksjonen som \u00e5penbart var i gang for \u00e5 reformere institusjonen.", "Avisen hadde i sitt nyhetsarbeid satt et sterkt s\u00f8kelys p\u00e5 Reitgjerdet p\u00e5 denne tiden, etter at det fra Helsedirektoratet var lagt frem en rapport om utstrakt bruk av tvangsmidler og om tilfeller av fysiske overgrep. Kritikken fra offentlig hold var \u00e5penbar, og i januar 1979 tok institusjonens overlege og direkt\u00f8r, Finn Brasch Larsen, ett \u00e5rs permisjon fra sin stilling etter at \u00aball blesten omkring Reitgjerdet i den senere tid har medf\u00f8rt sv\u00e6rt meget merarbeid\u00bb, som han uttalte i et intervju med Adresseavisen (Adr. 12.1.1979). Som vikar i stillingen ble Brasch Larsens skarpeste kritiker ansatt, sosiallege Reidar Larssen i Oslo. Larssen hadde blant annet karakterisert den fingerte flukten h\u00f8sten f\u00f8r som en \u00abaktverdig handling\u00bb. Allerede f\u00f8r tiltredelsen varslet han at han ville la majoriteten av dem som ikke \u00f8nsket behandling, reise fra Reitgjerdet, og han ville rydde bort bruken av fysiske tvangsmidler ved institusjonen. \u00abReitgjerdet skulle bygges ned i l\u00f8pet av ett \u00e5r\u00bb og gj\u00f8res til et ordin\u00e6rt psykiatrisk sykehus p\u00e5 linje med \u00d8stmarka og Dikemark, der behandlingen av pasientene var basert p\u00e5 menneskerettighetene, var Reidar Larssens ambisi\u00f8se m\u00e5lsetting (Adr. 13.1.1979). Det viste seg snart at Larssen var eneste s\u00f8ker, men ansettelsen av ham trakk ut \u2013 han var \u00e5penbart en kontroversiell kandidat med sitt syn p\u00e5 psykiatrisk diagnose og behandlingsform. Ved andre gangs utlysning utp\u00e5 v\u00e5ren var funksjonen som overlege og direkt\u00f8r splittet i to stillinger. Igjen var Larssen eneste s\u00f8ker til overlegestillingen, mens flere var interessert i direkt\u00f8rstillingen.", "Adresseavisen hadde i flere reportasjer fra Reitgjerdet beskrevet situasjonen b\u00e5de for ansatte og pasienter. I tillegg til bruken av tvangsmidler var det satt s\u00f8kelys p\u00e5 pasientenes rettssikkerhet. \u00c5rsaken til den til dels langvarige frihetsber\u00f8velsen var ikke alltid like klar. Helsedirektoratet ba ledelsen p\u00e5 Reitgjerdet om en redegj\u00f8relse etter at opplysninger fra interne dokumenter var kommet frem, og sentrale myndigheter reagerte raskt for \u00e5 bedre situasjonen p\u00e5 sykehuset. I statsr\u00e5d ble det fremmet forslag om en bevilgning til 29 nye pleierstillinger og midler til utvidelser, ombygging og \u00f8kt vedlikehold (Adr. 20.1.1979).", "Fra legehold ble det hevdet at Reitgjerdet i mange \u00e5r var blitt brukt for \u00e5 kvitte seg med overbelegg ved Tr\u00f8ndelag psykiatriske sykehus\u2019 avdelinger p\u00e5 \u00d8stmarka, Rotvoll og Ringv\u00e5l, og at antallet pasienter dermed var blitt altfor h\u00f8yt. Adresseavisen illustrerte dette i en reportasje der helsedirekt\u00f8r Torbj\u00f8rn Mork bes\u00f8kte Reitgjerdet. Der m\u00f8tte han blant annet en 95 \u00e5r gammel mann som ba Mork om \u00e5 hjelpe ham vekk etter 24 \u00e5r bak piggtr\u00e5dgjerdene. I mange \u00e5r hadde mannen pr\u00f8vd det han kunne for \u00e5 f\u00e5 flytte hjem (Adr. 25.1.1979). Flere skjebner ble omtalt i senere artikler, som kunne gi opinionen et nytt inntrykk av Reitgjerdet og pasientene der. \u00ab45 tr\u00f8ndere p\u00e5 Reitgjerdet \u2013 bare ni betraktes som farlig\u00bb, skrev Valborg Borgan, som videre kunne fortelle at 24 av disse personene hadde v\u00e6rt pasienter i over 15 \u00e5r og \u00e9n i hele 46 \u00e5r (Adr. 25.4.1979).", "I april ble direkt\u00f8rstillingen lyst ut p\u00e5 ny. \u00abPersonalforeningen seiret i striden\u00bb, het det i Adresseavisen (Adr. 10.4.1979). Det var tydelig kommet frem at mange av pleierne ikke ans\u00e5 det for mulig \u00e5 utf\u00f8re sitt arbeid p\u00e5 Reitgjerdet uten bruk av tvang, mens andre var positivt innstilt til Larssen og reformer i psykiatrien. Etter vedtak i personalforeningen om eksklusjon av ett av medlemmene, rykket Larssen ut med en protest, noe som igjen avstedkom en lederartikkel i Adresseavisen med tittelen \u00abLarssens selvskudd\u00bb. Avisen mente at Larssen heller burde bidra til ro p\u00e5 en institusjon han kanskje skulle bli leder for (Adr. 26.4.1979). I mai ble Reidar Larssen ansatt som overlege p\u00e5 Reitgjerdet, mens Ole Johan Lund overtok som direkt\u00f8r.", "P\u00e5 Reitgjerdet fikk stadig flere pasienter permisjon etter at Reidar Larssen hadde tatt over den helsefaglige ledelsen.", "Snart kom det brev og henvendelser fra foreldre som var utrygge p\u00e5 sikkerheten til barna i omr\u00e5det. Larssen forsikret dem om at ingen av pasientene som n\u00e5 spaserte fritt omkring sykehuset, var farlige. Dette beroliget imidlertid ikke Br\u00f8set Hageby Velforening, som sendte et brev til Sosialdepartementet om den situasjonen som var oppst\u00e5tt omkring Reitgjerdet. Samtidig ble en liste med syv hundre underskrifter fra nabolaget levert til Trondheim politikammer med uttrykk for den samme uroen. Adresseavisens journalist Gerd Isern ville se p\u00e5 saken med egne \u00f8yne og tok kontakt med noen av de frittg\u00e5ende pasientene, som blant annet ble sitert p\u00e5 at \u00abde ikke var farlige, og at de hadde f\u00e5tt det bedre\u00bb. Noen fortalte at de tidligere var blitt lagt i reimer uten grunn, men at dette ikke lenger skjedde (Adr. 26.9.1979). Overlege Larssen gjorde alvor av sitt forsett om \u00e5 skrive ut pasienter og overlate ansvaret for dem til deres respektive fylkeskommuner. Men dette f\u00f8rte ikke til ro p\u00e5 Reitgjerdet. Tvert imot tilspisset forholdet mellom overlegen og pleierne seg, og i november forlot et skift av pleiere sin vakt i protest mot at de ikke fikk lagt en pasient i reimer. Overlegen selv og to sykepleiere hadde dermed ansvar for landets farligste psykiatriske avdeling i 16 timer. Etter dette ble Reidar Larssen suspendert fra sin stilling i fjorten dager. \u00abF\u00f8rst gikk pleierne \u2013 n\u00e5 g\u00e5r Larssen\u00bb, l\u00f8d hovedoppslaget i Adresseavisen etter at dette ble kjent (Adr. 16.11.1978). Etter dette sa Reidar Larssen opp p\u00e5 Reitgjerdet, og overlege Aasmund Eide ved \u00d8stmarka overtok, med overlege Egil Bjarnar som psykiatrisk konsulent i halv stilling. Den videre driften skulle etter anvisning fra helsedirekt\u00f8r Mork foreg\u00e5 i \u00abLarssens liberale \u00e5nd\u00bb (Adr. 24.11.1979).", "Reitgjerdet-saken hadde mange sider, og Adresseavisen belyste dem fra ulike vinkler. Generelt kan det sl\u00e5s fast at avisen i st\u00f8rre grad enn f\u00f8r tok hensyn til den svakeste part, og brakte frem historier og skjebner til en gruppe pasienter som tidligere ikke var blitt sett eller h\u00f8rt. Den offentlige oppmerksomheten f\u00f8rte blant annet til at en 74 \u00e5r gammel tidigere Reitgjerdet-pasient fra Nordm\u00f8re ble tilkjent en erstatning p\u00e5 50 000 kroner for \u00e5 ha blitt holdt urettmessig i institusjonen i en del av sitt lange opphold, fra 1953 til 1976. Erstatningen gjaldt ogs\u00e5 bruk av tvangsmidler mot forskriftene, n\u00e6rmere bestemt bruk av fotreimer p\u00e5 mannen gjennom syv \u00e5r (Adr. 30.1.1980).", "\u00abS\u00f8kelyset p\u00e5 Reitgjerdet var positivt\u00bb, sammenfattet helsedirekt\u00f8ren i et intervju med Einar Aaraas ved Adresseavisens Oslo-kontor etter at den verste stormen tilsynelatende hadde lagt seg p\u00e5 ny\u00e5ret i 1980 (Adr. 3.1.1980). Men s\u00f8kelyset var enn\u00e5 en tid skarpt rettet mot institusjonen. Rettssaken mot legen i den fingerte flukten h\u00f8sten 1978 ble f\u00f8rt i Trondheim byrett i februar 1980. Der kom en rekke nye opplysninger om forholdene p\u00e5 Reitgjerdet for dagen (Adr. 5.2.1980). Legen ble d\u00f8mt til en beskjeden bot p\u00e5 2500 kroner og kunne i ettertid v\u00e6re forn\u00f8yd med den reaksjonen han hadde utl\u00f8st. Flere endringer var allerede gjennomf\u00f8rt p\u00e5 Reitgjerdet, og en offentlig gransking av institusjonen var satt i gang. Da resultatet av denne forel\u00e5 h\u00f8sten 1980, ble det en ny runde om Reitgjerdet i mediene. Den regjeringsoppnevnte Blom-kommisjonens rapport kom med \u00abflengende kritikk\u00bb av institusjonens bruk av tvangsmidler.", "\u00abHvilke hoder vil rulle\u00bb, spurte Adresseavisens Johan O. Jensen i en kommentar p\u00e5 et tidspunkt mange s\u00e5 ut til \u00e5 bli rammet \u2013 fra Reitgjerdets ordin\u00e6re kontrollkommisjon til helsedirekt\u00f8r Torbj\u00f8rn Mork (Adr. 5.9.1980). Sistnevnte ble blant annet klandret for ikke \u00e5 ha gjort mer for et desentralisert behandlingstilbud for pasientene, og var blitt erstattet av Fredrik Mellbye mens dette ble gransket. Senere i m\u00e5neden fulgte Jensen opp med reportasjen \u00abEn dag p\u00e5 avdeling 2\u00bb, som viste et glimt av hverdagen p\u00e5 Reitgjerdet (Adr. 26.9.1980). Denne h\u00f8sten fortsatte utskrivningen av pasienter og overf\u00f8ring til hjemfylkene deres, etter en plan Mellbye hadde satt i verk.", "Et nytt utvalg, ledet av H\u00f8yre-politikeren Otto Lyng, var i gang med \u00e5 utrede institusjonens fremtid. Lyng uttalte at utvalget ikke f\u00f8lte noe ansvar for de ca. to hundre ansatte p\u00e5 Reitgjerdet om sykehuset gradvis ble bygd ned, eventuelt avviklet (Adr. 19.9.1980). Det gikk mot en politisk avgj\u00f8relse p\u00e5 h\u00f8yeste niv\u00e5.", "I mellomtiden trykket Adresseavisen en kronikk av professor dr.med. Leo Eitinger, \u00abBrasch Larsen og pressen\u00bb, med forsvar for den tidligere overlegen p\u00e5 Reitgjerdet og med sp\u00f8rsm\u00e5l om pressens rolle og p\u00e5virkningskraft. Eitinger mente at pressen hadde v\u00e6rt for ensidig opptatt av \u00e5 p\u00e5peke feil og mangler p\u00e5 Reitgjerdet i Brasch Larsens tid og oversett den kritikken som granskingskommisjonen hadde rettet mot hans etterf\u00f8lger, reformisten Reidar Larssen (Adr. 8.10.1980). I oktober kunne b\u00e5de Finn Brasch Larsen og Torbj\u00f8rn Mork puste lettet ut. Etter anbefaling fra Riksadvokaten hadde regjeringen besluttet \u00e5 henlegge de anmeldelsene som forel\u00e5, og det ble ikke tatt ut tiltale i saken (Adr. 11.10.1980). Mork vendte tilbake til sin stilling og s\u00e5 ingen grunn til \u00e5 endre p\u00e5 den utskrivnings- og overf\u00f8ringsplanen som Mellbye hadde satt i gang. Midt i oktober var pasienttallet p\u00e5 Reitgjerdet nede i seksti, og ved nytt\u00e5r ville det bare v\u00e6re ca. tjue pasienter igjen, ble det meldt i avisen (Adr. 14.10.1980).", "Denne planen viste seg imidlertid \u00e5 v\u00e6re vanskelig \u00e5 gjennomf\u00f8re. Det fantes ikke nok plasser ved psykiatriske institusjoner rundt om i fylkene, og Reitgjerdet m\u00e5tte tvert imot oppheve sin inntaksstopp og ta inn nye pasienter.", "Stortingsdebatten om Reitgjerdet hadde gitt nye signaler om institusjonens fremtid. \u00abBlom-kritikken har skutt over m\u00e5let\u00bb, uttalte sosialminister Arne Nilsen. \u00abLa Reitgjerdet sykehus f\u00e5 leve\u00bb, mente Christian Erlandsen fra H\u00f8yre, mens assisterende overlege p\u00e5 Reitgjerdet, Jan Stang, i et innlegg i avisen hevdet at psykiatrien fortsatt trengte dette sykehuset (Adr. 5.11.1980). Det ledelsen \u00f8nsket, var at Riksadvokaten tok stilling til det juridiske grunnlaget for plasseringen av den enkelte pasient. Det fantes \u00e5penbart noen som aldri burde ha v\u00e6rt p\u00e5 Reitgjerdet, som skulle v\u00e6re en institusjon for \u00abs\u00e6rlig vanskelige eller farlig sinnslidende\u00bb.", "I begynnelsen av desember la Lyng-utvalget frem sine forslag om fremtidig bruk av Reitgjerdet. Ett av forslagene var at institusjonen ble utviklet til et spesialsykehus for det samme klientellet som f\u00f8r (Adr. 2.12.1980). Dermed var rammene for \u00abdet nye Reitgjerdet\u00bb skissert. En videre klargj\u00f8ring av institusjonens fremtid fulgte h\u00f8sten 1981, da sosialminister Leif Arne Hel\u00f8e la frem regjeringens plan om \u00e5 overf\u00f8re Reitgjerdet til S\u00f8r-Tr\u00f8ndelag fylkeskommune og gjennomf\u00f8re en gradvis nedbygging. Samtidig skulle det beholdes en riksavdeling for 20\u201325 spesielt farlige sinnslidende menn (Adr. 11.11.1981).", "\u00abReitgjerdet \u2013 \u00e5rets maratonsak\u00bb, het det i Adresseavisens oppsummering av \u00e5ret 1980. Aldri tidligere hadde en enkeltsak opptatt s\u00e5 mye plass over s\u00e5 lang tid. Kanskje hadde avisen aldri noen gang hatt en s\u00e5 viktig rolle som i denne saken, der journalistene bokstavelig talt kom bak gjerdene og piggtr\u00e5den og fortalte om en virkelighet f\u00e5 kjente til."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "c325fa2f1574627d0a27a902d2fd5cc070b38fcd05c66bda3086a15675192540"}, {"field": "createtime", "value": "2016-10-01T07:53:38.000Z"}, {"field": "description", "value": "Det er ingen tvil om at Reitgjerdet-saken fikk stor betydning for hvordan pasienter i psykiatrien ble behandlet. Men saken f\u00f8rte ogs\u00e5 til at maktforholdet mellom ledelse og journalister ble forandret."}, {"field": "dominantimage", "value": "http://www.adressa.no/pluss/magasin/article13575409.ece/rfnpos/ALTERNATES/w980-default/1978%20Reitgjerdet%20mai%20I.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/87a8e5a1c4b8bcc09fabbb2901c49ece8f6b18a7.jpg?597d70aa"}, {"field": "dominantthumbnaildimensions", "value": "300x169"}, {"field": "heading", "value": ["Reitgjerdet-saken forandrer psykiatrien -adressa.no", "Tvil om tvangsmidler", "Frykt blant naboer", "Hoderulling", "\u00abDet nye Reitgjerdet\u00bb"]}, {"field": "id", "value": "87a8e5a1c4b8bcc09fabbb2901c49ece8f6b18a7"}, {"field": "keyword", "value": ["Ukeadressa", "Pressehistorie", "Reitgjerdet"]}, {"field": "keywords", "value": "Ukeadressa,Pressehistorie,Reitgjerdet"}, {"field": "kw-category", "value": ["pluss", "magasin"]}, {"field": "kw-classification", "value": "law-government-and-politics"}, {"field": "kw-concept", "value": ["psykiatrisk sykehus", "pasient", "institusjonens fremtid", "fingerte flukten h\u00f8sten", "institusjon", "fingerte flukten"]}, {"field": "kw-entity", "value": ["helsedirektoratet", "nordm\u00f8re", "sosialdepartementet", "riksadvokaten", "blom", "finn brasch larsen og torbj\u00f8rn mork", "\u00f8stmarka og dikemark", "\u00f8stmarka", "adr", "br\u00f8set hageby velforening", "h\u00f8yre", "heimdal", "adresseavisens johan", "reitgjerdet", "adresseavisens oslo", "adresseavisen", "adressa", "rotvoll og ringv\u00e5l", "per christiansen"]}, {"field": "kw-location", "value": ["s\u00f8r-tr\u00f8ndelag", "tr\u00f8ndelag", "trondheim", "lillestr\u00f8m"]}, {"field": "kw-pageclass", "value": "article"}, {"field": "kw-person", "value": ["otto lyng", "brasch larsen", "torbj\u00f8rn mork", "egil bjarnar", "christian erlandsen", "jan stang", "leo eitinger", "finn brasch larsen", "valborg borgan", "aasmund eide", "arne nilsen", "adresseavisens johan o. jensen", "ole johan lund", "einar aaraas", "leif arne hel\u00f8e", "reidar larssen", "fredrik mellbye", "gerd isern"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/pluss/magasin/article13575409.ece/rfnpos/ALTERNATES/w980-default/1978%20Reitgjerdet%20mai%20I.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Reitgjerdet-saken forandrer psykiatrien"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/10/01/Reitgjerdet-saken-forandrer-psykiatrien-13575421.ece"}, {"field": "pageclass", "value": ["article"]}, {"field": "publishtime", "value": "2016-10-01T08:52:16.000Z"}, {"field": "recs-articleid", "value": "13575421"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-10-01T08:52:16.000Z"}, {"field": "recs-rawtitle", "value": "Reitgjerdet-saken forandrer psykiatrien -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Det er ingen tvil om at Reitgjerdet-saken fikk stor betydning for hvordan pasienter i psykiatrien ble behandlet. Men saken f\u00f8rte ogs\u00e5 til at maktforholdet mellom ledelse og journalister ble forandret."}, {"field": "thumbnail", "value": "http://content-thumbnail.cxpublic.com/content/thumbnail200x150/87a8e5a1c4b8bcc09fabbb2901c49ece8f6b18a7.jpg?597d70aa"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-07-30T05:37:46.000Z"}, {"field": "title", "value": "Reitgjerdet-saken forandrer psykiatrien"}, {"field": "url", "value": "http://www.adressa.no/pluss/magasin/2016/10/01/Reitgjerdet-saken-forandrer-psykiatrien-13575421.ece"}, {"field": "urlhash", "value": "87a8e5a1c4b8bcc09fabbb2901c49ece8f6b18a7"}], "score": 0.5374061, "siteId": "9222270286501375973", "id": "87a8e5a1c4b8bcc09fabbb2901c49ece8f6b18a7"}

