{"fields": [{"field": "modifiedtime", "type": "time", "value": "2017-03-21T19:40:26.000Z"}, {"field": "adressa-access", "value": "free"}, {"field": "adressa-importance", "value": "0"}, {"field": "adressa-tag", "value": ["Fotball-VM", "Island", "Sverige", "Fotball", "Lars Lagerb\u00e4ck"]}, {"field": "author", "value": "erlend nesje"}, {"field": "body", "value": ["OVANSJ\u00d6/ALBY/\u00c5NGE: Lars Edvin Lagerb\u00e4ck (68) ledet Sverige til fem strake sluttspill. Han satte Fotball-Europa p\u00e5 hodet med Island i EM i fjor.", "N\u00e5 skal han redde norsk landslagsfotball. Eventyret startet i en bygd midt i Sverige for 60 \u00e5r siden.", "F\u00f8dt: 16. juli 1948", "Kallenavn: Lasse", "Spillerkarri\u00e8re: Alby (1960-68), Gimon\u00e4s (1969-74).", "Trenerkarri\u00e8re: Kilafors IF (1977-82), Arbr\u00e5 BK (1983-85), Hudiksvalls BK (1987-89), Sveriges gutte- og ungdomslandslag (1990-95), Sverige B (1996-97), assistent Sverige (1998-99), Sverige (2000-2009), Nigeria (2010), Island (2011-2016), Norge (2017-)", "St\u00f8rste meritter: Har v\u00e6rt landslagssjef i syv mesterskap (Sverige 5, Nigeria 1, Island 1). EM-kvartfinale med Sverige i 2004 og Island i 2016.", "Aktuell: Leder Norge i sin f\u00f8rste kamp som landslagssjef borte mot Nord-Irland s\u00f8ndag.", "\u2013 Ser du der borte? Det var der Lasse spilte sin f\u00f8rste kamp for A-laget som 15-\u00e5ring.", "Karl-Erik Decker myser mot den skarpe v\u00e5rsolen.", "81-\u00e5ringen lar blikket vandre over den sn\u00f8dekte fotballbanen ved Alby Idrettspark.", "Her har fotballveteranen sett et par tusen kamper. Decker har ikke tall p\u00e5 hvor mange spillere han har sett i aksjon i trening og kamp.", "Men han husker spesielt \u00e9n p\u00e5 starten av 60-tallet: Lars Lagerb\u00e4ck. Eller \"Lasse\" som han kalles av gamle fotballvenner p\u00e5 hjemstedet.", "\u2013 Jeg er en gammel mann, og minnene forsvinner med \u00e5rene. Men Lasse husker jeg godt. I sin liberorolle var han s\u00e5 flink til \u00e5 dirigere spillet. Han var en strateg. Lasse hadde full kontroll p\u00e5 alt som skjedde i kampene.", "Han minnet meg om Franz Beckenbauer. Lasse hadde autoritet og lederegenskaper, selv om han var stille og ikke pleide \u00e5 gj\u00f8re s\u00e5 mye ut av seg, minnes Lagerb\u00e4cks gamle lagleder.", "Alby FF er Lagerb\u00e4cks barndomsklubb. Det var her han spilte sin f\u00f8rste organiserte fotballkamp. Det var her han debuterte p\u00e5 klubbens A-lag som 15-\u00e5ring under Karl-Erik Deckers vinger. Og det var her han tilbrakte en hel dag da klubben markerte sitt 100-\u00e5rsjubileum i 2007.", "\u2013 Jeg har fulgt ham n\u00f8ye gjennom hele karri\u00e8ren. Vi i moderklubben er veldig forn\u00f8yde med det Lasse har gjort. Og n\u00e5 heier vi p\u00e5 Norge mot Nord-Irland, ler 81-\u00e5ringen.", "Noen millioner tr\u00e6r passeres. Vi ser noen \"r\u00f6da stugor\". Ellers er det lite \u00e5 melde fra den syv timer lange bilturen mellom Oslo og V\u00e4sternorrlands l\u00e4n.", "\u00c5nge kommune ligger mellom \u00d8stersund og Sundsvall, midt i Sverige.", "P\u00e5 kartet er det merket av tre steder.", "F\u00f8rst kommer Alby, der det bor rundt 400 mennesker.", "Etter ytterligere en mil p\u00e5 veien er vi fremme ved \u00c5nge, som er kommunens sentrum.", "Mellom Alby og \u00c5nge ligger Ovansj\u00f6 med sine 200 innbyggere.", "En eldre mann hugger ved til sin svigers\u00f8nn. En annen skrur p\u00e5 en sn\u00f8scooter. Her er det ingen butikker eller skole, men det lille stedet har en t\u00f8mmerforretning med \u00e9n ansatt.", "Og her glitrer Ljungan, elven som tidligere f\u00f8rte t\u00f8mmer ut til sagbrukene ved kysten.", "Vi skimter noen klynger med hus. Vi teller oss frem til 13\u201314 g\u00e5rder.", "P\u00e5 en av dem vokste Lars Lagerb\u00e4ck opp. Pappa Tage var skogsinspekt\u00f8r, og s\u00f8nnen m\u00e5tte i ung alder litt motvillig hjelpe til.", "\u2013 Om du sp\u00f8r hva jeg tenkte da, s\u00e5 var det nok at jeg jobbet altfor mye. Pappa skulle utdanne meg innen skogsdrift. Men jo eldre jeg ble, desto mer satte jeg pris p\u00e5 det. Jeg vokste opp i et fantastisk milj\u00f8, sier Lars Lagerb\u00e4ck.", "OVANSJ\u00d6 LIGGER MIDT I SVERIGE:", "68-\u00e5ringen tok selv over familiens skogeiendom. Totalt eier Norges landslagssjef 297 hektar, som tilsvarer litt over 500 fotballbaner.", "\u2013 Hvor ofte f\u00e5r du bes\u00f8kt g\u00e5rden i Ovansj\u00f6?", "\u2013 Da jeg jobbet for Sverige og Island, fors\u00f8kte jeg \u00e5 v\u00e6re der \u00e9n gang i m\u00e5neden, helst uken f\u00f8r jeg skulle treffe staben og forberede neste landskamp. Da satte jeg meg ned der for \u00e5 v\u00e6re helt for meg selv. Jeg kunne forberede teorier og treninger. Jeg kunne planlegge. Der f\u00e5r jeg v\u00e6re helt i ro og mak. Der er det ingen som bryr seg om hvem jeg er.", "Oppveksten i Ovansj\u00f6 formet Lars Lagerb\u00e4ck b\u00e5de som trener og menneske. Han har aldri stilt opp hverken til intervjuer eller fotografering p\u00e5 g\u00e5rdsbruket. Det som er privat er privat. Det har v\u00e6rt Lagerb\u00e4cks fristed.", "Ovansj\u00f6, juni 1958: Verdens beste fotballspillere var samlet i Sverige for \u00e5 spille fotball-VM. Sverige sto stille, det var fotballfeber. Ved radioen satt Lars Lagerb\u00e4ck og fulgte med p\u00e5 kampene. Han lyttet og noterte. L\u00e6rte seg navnene p\u00e5 de svenske stjernene. Kurt Hamrin. Gunnar Gren. Kaptein Nils Liedholm.", "Sverige var gode. Da VM-verten m\u00f8tte Vest-Tyskland i semifinale p\u00e5 Nya Ullevi i G\u00f6teborg, var ikke radio godt nok. Snart 10 \u00e5r gamle Lars Lagerb\u00e4ck ville ha levende bilder. Heldigvis hadde en onkel skaffet en TV. Dermed fikk dagens norske landslagssjef se sin f\u00f8rste internasjonale fotballkamp.", "P\u00e5 den tiden drev han med mange idretter. Basketball. Ishockey. Alpint. Blant annet kj\u00f8rte han det svenske skolemesterskapet for Getbergets slal\u00e5mklubb.", "Men VM p\u00e5 hjemmebane endret mye. Sverige spilte seg til finale, som endte med tap for Brasil, men unge Lagerb\u00e4ck var bitt av fotballbasillen.", "\u2013 Han ble veldig opptatt av fotballblader. Vi andre leste mest Donald Duck. Men han leste ogs\u00e5 alt av fotballblader. Han fulgte godt med, pugget tabeller, og kunne alt om svensk fotball, erindrer barndomskameraten Lennart Mikaelsson.", "Han gikk i samme klasse som Lagerb\u00e4ck p\u00e5 skolen, de spilte p\u00e5 samme lag i de aldersbestemte klassene for Alby, de var naboer i Ovansj\u00f6. Og som Lagerb\u00e4ck, var ogs\u00e5 Mikaelsson s\u00f8nn av en skogeier.", "\u2013 Han var dyktig med ballen, men f\u00f8rst og fremst en strateg. Han tenkte en hel del.", "\u2013 Hva er ditt f\u00f8rste minne fra fotballbanen med Lagerb\u00e4ck?", "\u2013 Vi dro til Alby i 10-\u00e5rsalderen og spilte for laget der. Men f\u00f8r det spilte vi mye p\u00e5 plenen p\u00e5 g\u00e5rden hos Lagerb\u00e4ck. Vi hadde m\u00e5lstenger, men ikke nett. Og banen, alts\u00e5 plenen, den var litt skr\u00e5.", "\u2013 Hvor mye kontakt har dere i dag?", "\u2013 Han bor jo ikke her s\u00e5 mye, men vi snakker en del sammen. Da snakker vi mye om skog. Det har vi til felles.", "Lars Lagerb\u00e4cks lange fotballreise startet i skogen i \u00c5nge kommune. I 1968 flyttet han til Ume\u00e5. F\u00f8rst og fremst for \u00e5 studere ved byens universitet. Men ogs\u00e5 for \u00e5 spille fotball. Lagerb\u00e4ck begynte \u00e5 spille for Gimon\u00e4s CK.", "\u2013 P\u00e5 den tiden l\u00e5 vi i tredjedivisjon. Jeg var med \u00e5 vinne serien og tape to kvaliker til det nest h\u00f8yeste niv\u00e5et. Men den klubben eksisterer ikke i dag.", "Lagerb\u00e4ck satt mye p\u00e5 benken i Gimon\u00e4s CK. Etter to \u00e5r ble han ansatt i en deltidsstilling som leder for klubben. Calle Lindel\u00f6f, trener for A-laget og ungdomsansvarlig i klubben, overtalte Lagerb\u00e4ck til \u00e5 ta over ett av guttelagene. Det var en rolle som passet. Barna likte Lagerb\u00e4ck. Fordi han s\u00e5 alle. Han var oppriktig interessert i andre mennesker.", "Resultat: Guttelaget ble kretsmestere.", "Calle Lindel\u00f6f hadde gitt Lagerb\u00e4ck en dytt i retning trenergjerningen.", "Samme Lindel\u00f6f ga Lagerb\u00e4ck et nytt dytt et par \u00e5r senere, ved \u00e5 anbefale Gymnastik- och Idrottsh\u00f6gskolan i Stockholm.", "Det var ett problem. Mens han bodde hjemme p\u00e5 g\u00e5rden ble ikke skolearbeid prioritert. Lars ville helst spille fotball. Eller sitte p\u00e5 Wibakonditoriet i \u00c5nge og lytte til musikken fra jukeboksen.", "Lagerb\u00e4ck fikk avslag de to f\u00f8rste gangene han s\u00f8kte. Men lyktes p\u00e5 det tredje i 1974. Det at han hadde fors\u00f8kt seg som trener ble trumfkortet.", "Lagerb\u00e4ck fikk en av fem plasser p\u00e5 den nyopprettede fotballinjen ved Gymnastik- och Idrottsh\u00f6gskolan . En av de fire andre het Roland Andersson, som spilte for Malm\u00f6 og debuterte p\u00e5 A-landslaget det \u00e5ret.", "Stockholm, august 1974: Fotballkjemien stemte umiddelbart da de to mennene i midten av 20-\u00e5rene m\u00f8ttes. Sene kvelder ble til lange netter. Lars Lagerb\u00e4ck og Roland Andersson diskuterte hvordan fotball skulle spilles. Til alle d\u00f8gnets tider.", "De utfordret hverandre. De oppmuntret hverandre.", "Bonusen for Lagerb\u00e4ck var at Andersson spilte for Malm\u00f6 FF. Klubben hadde akkurat ansatt den engelske treneren Bob Houghton. Lagerb\u00e4ck ble med Andersson p\u00e5 turene til Sk\u00e5ne.", "Norges landslagssjef lot seg fascinere av Houghton.", "\u2013 Det var takket v\u00e6re Roland at jeg fikk innpass. Jeg fikk treffe Bob Houghton, som kom med noe helt nytt til Norden. F\u00f8rst og fremst treningsmessig. Det er den f\u00f8rste treneren jeg har sett som har organisert et lag 100 prosent. Det har ligget til grunn i min fotballfilosofi ogs\u00e5, forteller Lagerb\u00e4ck.", "Houghtons fotballfilosofi handlet om h\u00f8yt press og soneforsvar. I en kamp mellom Malm\u00f6 FF og Bayern M\u00fcnchen i Serievinnercupen i oktober 1975, fikk kaptein Franz Beckenbauer aldri fred. Malm\u00f6-spillerne var p\u00e5 ham hele tiden. Beckenbauer ble drevet til vanvidd, han ble stresset og irritert, Malm\u00f6 vant 1\u20130 mot datidens store gigant.", "Houghton ledet Malm\u00f6 til tre seriegull og \u00e9n finale i Serievinnercupen.", "Den engelske modellen ble applaudert over hele Sverige. Den ble ogs\u00e5 en modell for hvordan svenske toppklubber og landslaget skulle spille de neste ti\u00e5rene.", "Lagerb\u00e4ck var fullstendig solgt. Og klar for trenergjerningen.", "Den f\u00f8rste trenerjobben var for Kilafors i 1977. Han trente laget p\u00e5 niv\u00e5 fire i svensk fotball frem til 1981. Det siste \u00e5ret ble Kilafors distriktsmestere.", "L\u00f8nnen var prestasjonsbasert: 200 kroner for hvert poeng.", "Turen gikk videre til Arbr\u00e5 BK. Og deretter Hudiksvalls BK. Men Lagerb\u00e4ck fikk aldri sjansen p\u00e5 \u00f8verste niv\u00e5. I 1990 ble han utdanningskonsulent i det svenske fotballforbundet. Plutselig \u00e5pnet flere muligheter seg. Lagerb\u00e4ck fikk treneransvaret for gutte- og ungdomslandslaget.", "I 1996 overtok han B-landslaget. Men det skulle ikke stoppe der.", "Stockholm, oktober 1997: Tommy Svensson hadde g\u00e5tt av som svensk landslagssjef, og forbundet tok kontakt med den naturlige etterf\u00f8lgeren, U21-landslagstrener Tommy S\u00f6derberg. Men S\u00f6derberg var i tvil. Han var ikke spesielt glad i \u00e5 v\u00e6re i avisene eller p\u00e5 TV.", "S\u00f6derberg kontaktet sin gode forbundsvenn Lagerb\u00e4ck.", "\u2013 Lasse syntes jeg skulle ta jobben. Og jeg ville ha ham med p\u00e5 laget. Han var alltid bra \u00e5 prate med. Lasse s\u00e5 alltid kampene fra et annet perspektiv, sier S\u00f6derberg til Aftenposten.", "I 2000 ble duoen sidestilte landslagssjefer. En omdiskutert modell. Men som fungerte. For Sverige kom alltid til mesterskap med \"Lars-Tommy\" p\u00e5 sidelinjen.", "I 2004 sa S\u00f6derberg takk for seg p\u00e5 A-landslaget, han ble igjen U21-landslagstrener. Fra 2004 til 2009 var Lagerb\u00e4ck svensk landslagssjef alene. Da hadde han ledet Sverige til fem strake EM og VM.", "\u2013 Vi fungerte sammen . Jeg tror man blir sterkere som gruppe om man jobber sammen. Lederskap handler ikke om \u00e9n person, men om \u00e5 bygge et bra team rundt.", "\u2013 Hvorfor har Lagerb\u00e4ck lyktes som landslagssjef?", "\u2013 Lasse er en god analytiker, det er en del av forklaringen. Og s\u00e5 har du mennesket Lars Lagerb\u00e4ck. Han er veldig ekte. Han har en enorm bredde, mye erfaring og mye kunnskap. Og s\u00e5 er han skogsmann, han er veldig jordn\u00e6r av seg.", "\u2013 Andre ting?", "\u2013 Ingen av oss var dyktige fotballspillere. Jeg var en som sparket ned motstanderne. Lasse var en veldig dyktig alpinist. Jeg spilte mye basket i Stockholm. Vi hadde et bredt idrettsregister. Vi kunne sette sammen et skrin av l\u00e6rdom fra basketball eller h\u00e5ndball, og ta det med videre i fotball. Det handler ogs\u00e5 om \u00e5 v\u00e6re nysgjerrig.", "\u2013 Hvordan tror du at din tidligere kompanjong vil p\u00e5virke Norge?", "\u2013 Han har en tydelig spilleid\u00e9. Det gj\u00f8r at det er lettere \u00e5 kommunisere. Og s\u00e5 er treningene veldig match-like. Spillerne var hele tiden i sine posisjoner. Det ble drillet og drillet. Og vi spilte veldig n\u00e6r matchtempo. Vi hadde m\u00e5linger p\u00e5 for eksempel hvor lang tid vi hadde mellom hvert angrep. Og s\u00e5 var vi veldig forberedt p\u00e5 motstanderne.", "S\u00f6derberg fremhever Lagerb\u00e4cks menneskelige egenskaper.", "\u2013 Det er s\u00e5 lett \u00e5 glemme bort, hvordan man ser p\u00e5 hvordan andre mennesker er, hvordan vi som ledere vil at de skal v\u00e6re. Det er veldig viktig \u00e5 forst\u00e5 at vi er ulike. Og da handlet det om \u00e5 finne ut av hvordan man n\u00e5r det mennesket. Det er ikke alltid vi ser de bakomliggende faktorene.", "Oslo, februar 2017: Det ble hvisket og tisket ved resepsjonen p\u00e5 Ullevaal stadion. Ny landslagssjef skulle ansettes, presentasjonen var 20 minutter unna, og journalistene visste ingenting. En avis spekulerte i om det kunne v\u00e6re U21-landslagstrener Leif Gunnar Smerud, ettersom han var tidlig p\u00e5 jobb i NFF-lokalene den dagen. En annen journalist vurderte \u00e5 sette 1000 kroner p\u00e5 Erik Hamr\u00e9n.", "Men opp av hatten dukket Lars Lagerb\u00e4ck opp. Den svenske mesterskapsspesialisten. Mannen som utf\u00f8rte mirakler med Island i fjor sommer.", "Det var unison hyllest i samtlige medier den dagen. Utskjelte norske fotballedere var ikke s\u00e5 verst likevel, de som klarte \u00e5 dra i land en s\u00e5nn kapasitet som ny landslagssjef.", "Vi m\u00f8tte Lagerb\u00e4ck igjen p\u00e5 Ullevaal stadion tre uker senere. Fast i neven, kjapp i replikken, nysgjerrig, hele tiden med et skjevt smil p\u00e5 lur. Lars Lagerb\u00e4ck er lugn, som de sier i Sverige.", "\u2013 Hva er den viktigste beslutningen du har tatt som f\u00f8rte deg til \u00e5 bli topptrener?", "\u2013 Det er et vanskelig sp\u00f8rsm\u00e5l. Jeg tror ikke du kan finne \u00e9n ting. Jeg gikk jo inn i dette i 1977, veldig influert av Bob Houghton. Jeg ville kontrollere alt og styre alt. Der har jeg forandret og utviklet meg. Men en beslutning som var viktig, det var da jeg takket ja til \u00e5 begynne i det svenske fotballforbundet i 1990, svarte Lagerb\u00e4ck.", "Og fortalte videre om vurderinger rundt det \u00e5 flytte eller ikke, det \u00e5 v\u00e6re klubbtrener kontra forbundsjobb. Og at ting kunne sett annerledes ut om han ikke hadde tatt det valget i 1990.", "\u2013 Men andre ting kunne ledet til noe annet?", "\u2013 Jo, det kunne det gjort. Men jeg har hatt tur i livet ...", "Eksterne kilder: L\u00e4nstidningen \u00d6stersund, Sundsvall Tidning, Fokus, Expressen, svenskfotboll.se, Store Norske Leksikon, Wikipedia."]}, {"field": "category0", "value": "100sport"}, {"field": "category1", "value": "100sport|fotball"}, {"field": "contenthash", "value": "2ad63f7f2d3f2d9d28d525ea5a443841d6f4b1d0919ff9aac74dadff05e8cec7"}, {"field": "createtime", "value": "2017-03-21T15:01:58.000Z"}, {"field": "description", "value": "Vi har fulgt Norges landslagssjefs vei mot toppen av Fotball-Europa."}, {"field": "heading", "value": ["P\u00e5 familiens 3000 m\u00e5l store skogeiendom startet eventyret for Norges redningsmann. Dette er historien om Lars Lagerb\u00e4ck. -adressa.no", "Laglederen: Minnet om Beckenbauer", "Mannen fra skogen", "H\u00f8rte VM p\u00e5 radio", "Tok over guttelag", "Fikk jobb i forbundet", "\u2013 M\u00e5 forst\u00e5 at vi er ulike", "Unison hyllest i mediene"]}, {"field": "id", "value": "6117badf897126404d7d8b405a7b0e2a522e5196"}, {"field": "keyword", "value": ["Fotball-VM", "Island", "Sverige", "Fotball", "Lars Lagerb\u00e4ck"]}, {"field": "keywords", "value": "Fotball-VM,Island,Sverige,Fotball,Lars Lagerb\u00e4ck"}, {"field": "kw-category", "value": ["fotball", "100sport"]}, {"field": "kw-classification", "value": "sports"}, {"field": "kw-concept", "value": ["spille fotball", "spille", "mann", "menneske", "spilte", "svenske fotballforbundet", "svensk landslagssjef", "kamp", "dag", "tiden", "svensk", "skogeiendom startet eventyret", "startet eventyret", "landslagssjef", "jobb", "unison hyllest", "klubben", "skogeiendom startet", "svensk fotball", "tr\u00e6r", "fotball"]}, {"field": "kw-entity", "value": ["aftenposten", "nord-irland", "lars", "\u00f8stersund og sundsvall", "a-lag", "alby idrettspark", "oslo og v\u00e4sternorrlands", "lagerb\u00e4ck", "b-landslaget", "ovansj\u00f6", "vest-tyskland", "getbergets", "sverige 5", "wibakonditoriet", "nigeria 1", "alby og \u00e5nge", "lindel\u00f6f", "bayern m\u00fcnchen", "idrottsh\u00f6gskolan", "nya ullevi", "serievinnercupen", "fotball-europa", "karl-erik deckers", "malm\u00f6 ff", "gimon\u00e4s ck", "arbr\u00e5 bk", "sverige b", "hudiksvalls bk", "lars lagerb\u00e4ck og roland andersson", "lasse", "gymnastik", "v. dermed", "a-laget", "sverige og island", "ullevaal", "island 1", "ljungan", "m. sverige", "tage", "a-landslaget"]}, {"field": "kw-location", "value": ["stockholm", "kilafors", "g\u00f6teborg", "sverige", "brasil", "norden", "sk\u00e5ne", "norge", "ume\u00e5", "\u00e5nge"]}, {"field": "kw-pageclass", "value": "article"}, {"field": "kw-person", "value": ["franz beckenbauer", "gunnar gren", "lars lagerb\u00e4ck", "lennart mikaelsson", "leif gunnar smerud", "tommy s\u00f6derberg", "kurt hamrin", "bob houghton", "nils liedholm", "roland andersson", "erik hamr\u00e9n", "tommy svensson", "lars edvin lagerb\u00e4ck", "donald duck"]}, {"field": "kw-taxonomy", "value": ["100sport/fotball", "100sport"]}, {"field": "og-image", "value": "https://vertical.snd.no/images/0d18af78-300e-4cc1-bbaa-405ee78bbd53?fit=crop&h=551&q=80&w=980"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "P\u00e5 familiens 3000 m\u00e5l store skogeiendom startet eventyret for Norges redningsmann. Dette er historien om Lars Lagerb\u00e4ck."}, {"field": "og-type", "value": "article"}, {"field": "og-url", "value": "http://www.adressa.no/100Sport/fotball/Pa-familiens-3000-mal-store-skogeiendom-startet-eventyret-for-Norges-redningsmann-Dette-er-historien-om-Lars-Lagerbck-232573b.html"}, {"field": "pageclass", "value": ["article"]}, {"field": "publishtime", "value": "2017-03-21T11:20:05.000Z"}, {"field": "recs-articleid", "value": "232573"}, {"field": "recs-category-type", "value": "taxonomy"}, {"field": "recs-category0", "value": "taxonomy|100sport"}, {"field": "recs-category1", "value": "taxonomy|100sport|fotball"}, {"field": "recs-publishtime", "value": "2017-03-21T11:20:05.000Z"}, {"field": "recs-rawtitle", "value": "P\u00e5 familiens 3000 m\u00e5l store skogeiendom startet eventyret for Norges redningsmann. Dette er historien om Lars Lagerb\u00e4ck. -adressa.no"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["100sport/fotball", "100sport"]}, {"field": "teaser", "value": "Vi har fulgt Norges landslagssjefs vei mot toppen av Fotball-Europa."}, {"field": "thumbnail", "value": "http://content-thumbnail.cxpublic.com/content/thumbnail200x150/6117badf897126404d7d8b405a7b0e2a522e5196.jpg?5980d2d2"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-08-01T19:13:22.000Z"}, {"field": "title", "value": "P\u00e5 familiens 3000 m\u00e5l store skogeiendom startet eventyret for Norges redningsmann. Dette er historien om Lars Lagerb\u00e4ck."}, {"field": "url", "value": "http://www.adressa.no/100Sport/fotball/Pa-familiens-3000-mal-store-skogeiendom-startet-eventyret-for-Norges-redningsmann-Dette-er-historien-om-Lars-Lagerbck-232573b.html"}, {"field": "urlhash", "value": "6117badf897126404d7d8b405a7b0e2a522e5196"}], "score": 0.95004535, "siteId": "9222270286501375973", "id": "6117badf897126404d7d8b405a7b0e2a522e5196"}

