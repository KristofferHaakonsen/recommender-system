{"fields": [{"field": "adressa-access", "value": "free"}, {"field": "adressa-importance", "value": "0"}, {"field": "author", "value": "tommy fossum"}, {"field": "body", "value": ["Saken oppdateres.", "Seierssikkert svinger Kjetil Reinsberg seg nedover Hovden.", "\u2013 Er det ikke fantastisk! Sn\u00f8en er Oppdals hvite gull!", "Reinsberg gliser bredt. Selv tjener han millioner for sin arbeidsgiver p\u00e5 Oppdals hvite gull. Direkt\u00f8ren i Eiendomsmegler1 Midt-Norge (EM1) er allerede meglerkongen i Oppdals fritidsmarked. N\u00e5 er han dessuten i ferd med \u00e5 bli bygdas reiselivskonge gjennom sin rolle som regiss\u00f8r. Reinsbergs arbeid i kulissene gj\u00f8r omsider Johan Fr. Sch\u00f8nheyders selskap Oppdal Booking til eneeier av Oppdals skiheiser.", "Sparebank1 Midt-Norge finansierer heiskj\u00f8pet. Dermed blir banken for alvor en storakt\u00f8r i fjellbygda.", "\u2013 Dette er helt gull, gjentar Reinsberg, f\u00f8r han fortsetter ned det bratte henget.", "Oppdal kulturhus, noen dager tidligere: Romsdalsfirmaet Interrevisjon har invitert kunder og samarbeidspartnere til m\u00f8te. Kjetil Reinsberg skal tale.", "Det summer d\u00f8sig i m\u00f8terommet. Men det blir raskt stille n\u00e5r meglerprofilen starter sitt innlegg.", "\u2013 Oppdal lider av en alvorlig systemfeil, sier Reinsberg.", "\u2013 Alpinbygda trenger investeringer for mange hundre millioner kroner, dersom bygda skal greie seg i konkurransen, fortsetter han, og tallfester behovet til 3000 utleibare senger.", "\u2013 Mye er ikke som det skal v\u00e6re her i Oppdal. Folk er ut\u00e5lmodige og frustrerte over at ingenting skjer, sier han.", "Flere i salen ser sm\u00e5forvirret p\u00e5 sidemannen. Hva er dette?", "Det er Sch\u00f8nheyders nye \u00absengekamerat\u00bb.", "En sm\u00e5sjuk reiselivskonge i Oppdal, Johan Fr. Sch\u00f8nheyder, er forsinket, men kommer tidsnok til \u00e5 f\u00e5 med seg Reinsbergs kraftbudskap, tabeller og statistikk.", "\u2013 I Oppdal er det ingen som har kontroll p\u00e5 verdikjeden. Derfor er det en nedadg\u00e5ende trend i Oppdal som du verken finner nasjonalt eller internasjonalt. Det er utrolig at man klarer det, sier Reinsberg.", "Mens heisen har \u00f8kt sin omsetning svakt, har antall skidager i heisene i Oppdal g\u00e5tt ned fra oppimot 180 000 i 2002 til 122 000 i fjor. Mens halvparten av de bes\u00f8kende ved alpindestinasjonene i Norge er utlendinger, har bare 20 prosent av de som bes\u00f8ker Oppdal, utenlandsk pass.", "Meglerprofilen g\u00e5r i strupen p\u00e5 reiselivsbygdas sterke mann, Sch\u00f8nheyder. Slik oppfatter flere i salen det. Men de rekker knapt \u00e5 tenke tanken f\u00f8r Reinsberg begynner \u00e5 skryte av Sch\u00f8nheyder og hans Oppdal Booking.", "\u2013 Hotellene g\u00e5r rimelig bra, er budskapet.", "Sannheten er at rombelegget i skibygda Oppdal er bedre i juli og august enn i alpinsesongen.", "I februar 2004 var det 19 674 overnattinger p\u00e5 hotellene i Oppdal, mens det i juli var 21 368 overnattinger. Hotelln\u00e6ringen har slitt i mange \u00e5r, og siden 2000 har overnattinger p\u00e5 hotellene g\u00e5tt ned.", "Det har ikke blitt spesielt mye skryt p\u00e5 reiselivsarvingen Sch\u00f8nheyder de siste 30 \u00e5rene. I 1977 kranglet han s\u00e5 busta f\u00f8yk med grunneier i Hovden, Leif Otto Fj\u00f8sne, og r\u00e5dmann Sigmund Fostad i Oppdal kommune. Striden sto om hvem som skulle bygge ny skiheis i Hovden.", "Siden har Oppdal hatt ord p\u00e5 seg for \u00e5 v\u00e6re ei kranglebygd. Ikke sjelden har Sch\u00f8nheyder v\u00e6rt en av partene.", "F\u00f8rst i 1988 ble Hovden-striden avsluttet. Da solgte Oppdal Skiheis den gamle Hovden-heisen til konkurrenten Oppdal Alpinsenter, som ogs\u00e5 bygde ny Hovden-heis. I mellomtiden hadde et tredje heisselskap bygd skiheiser i St\u00f8len.", "Det er heisene til disse tre heisselskapene som n\u00e5 f\u00e5r Oppdal Booking som eneeier.", "Arkitekt: Kjetil Reinsberg.", "Folk har kommet til Oppdal f\u00f8r med penger, visjoner og energi. De har alle forlatt bygda i frustrasjon over mangel p\u00e5 samarbeid. La oss illustrere:", "H\u00f8sten 2001 klarte ikke Vangslia-eieren Sch\u00f8nheyder og den andre heiseieren Norlandia \u00e5 bli enige om felles heiskort.", "Reiselivet i Oppdal fikk s\u00e5 hatten passet av oppr\u00f8rte hytteoppdalinger og skigjester.", "\u2013 De som er ansvarlige for denne situasjonen, m\u00e5 g\u00e5 i seg selv, sa Bj\u00f8rn Ove Ansnes til Adresseavisen. Ansnes drev den gang sportsforretning p\u00e5 Sunndals\u00f8ra, i dag er han suksessrik motor i Kjell Inge R\u00f8kkes reiselivssatsing i Oppdal.", "R\u00f8kke-selskapet Oppdalstoppen og Arthur Buchardt skal sammen bygge et hotell med over 200 rom midt sentrum av Oppdal til en halv milliard. Adresseavisen kjenner til at akt\u00f8rene ogs\u00e5 er sentrale i arbeidet med \u00e5 f\u00e5 etablert en gondolbane fra Oppdal sentrum opp til skiheisanlegget.", "R\u00f8kkes eiendomsmegler i Oppdal er selvsagt EM1, med Kjetil Reinsberg i sjefsstolen.", "Forretningsmannen Bj\u00f8rn Ove Ansnes har allerede klart det Kjetil Reinsberg n\u00e5 pr\u00f8ver p\u00e5 i Oppdal. Han har l\u00f8ftet markedsverdien p\u00e5 fritidstomter og fritidsleiligheter i Oppdal til svimlende h\u00f8yder. Det er selvsagt R\u00f8kke-prosjektet Oppdalstoppen 880 det dreier seg om.", "Nylig ble en ett m\u00e5l stor tomt i Oppdalstoppen som var kj\u00f8pt for 900 000 kroner, videresolgt for to millioner. Flere fritidsleiligheter, som de f\u00f8rste eierne innvier nettopp n\u00e5 i p\u00e5sken, er solgt for over 4,2 millioner kroner de siste ukene.", "Lokale b\u00f8nder har uttalt til Ansnes at utbyggingsomr\u00e5det \u00aber s\u00e5 stygt at de ikke en gang ville hatt sauene sine der\u00bb.", "I l\u00f8pet av f\u00e5 \u00e5r har det skjedd en verdiskapning p\u00e5 450 millioner kroner i Oppdalstoppen, hvor de dyreste hyttene i Midt-Norge noensinne n\u00e5 blir bygd.", "N\u00e5 vil Eiendomsmegler1-sjef Kjetil Reinsberg pr\u00f8ve \u00e5 l\u00f8fte resten av fritidsboligmarkedet i Oppdal. Med snart 3000 fritidsboliger til en verdi av tre milliarder kroner er kjendisbygda den klart st\u00f8rste fritidskommunen nord for Dovre.", "Ikke alle har like stor tro p\u00e5 Oppdal.", "- Ingen alpindestinasjon i hele Skandinavia er s\u00e5 d\u00e5rlig utviklet i forhold til sitt potensial som Oppdal. Det er ubegripelig godt gjort \u00e5 holde heiskortsalget i Oppdal s\u00e5 lavt, sier Skistar-sjef Bo Halvardsson. Han etterlyser en person med masterplan for hele destinasjonen, en person som setter seg i gjestens situasjon.", "Halvardssons attest til Sch\u00f8nheyder er besk, ikke minst fordi Sch\u00f8nheyder klaget svenske Skistar inn for Konkurransetilsynet etter oppkj\u00f8pet av Trysilfjellet BA. Sch\u00f8nheyder fryktet at den svenske skiheisgiganten f\u00e5r en for dominerende posisjon i skiheisnorge.", "Halvardsson h\u00e5per at helt nye koster kommer inn og f\u00e5r realisert Oppdals potensial.", "- En av de viktigste faktorene for at det skal skje, er holdningsendring, mener Halvardsson.", "Reinsberg mener ogs\u00e5 at det m\u00e5 skje en endring i holdningen hos oppdalinger og andre.", "- Altfor mange er mye mer engasjert i det som ikke fungerer i Oppdal enn det som faktisk fungerer. Slik kan det ikke fortsette, sier Reinsberg, f\u00f8r han fortsetter med sin masterplan fra podiet i Oppdal kulturhus.", "Reinsbergs ord fra scenen kan bare forst\u00e5s p\u00e5 \u00e9n m\u00e5te; de skal sette reiselivskongen Johan Fr. Sch\u00f8nheyder i et heldig lys.", "\u2013 Hotellene g\u00e5r bra, hevder meglertoppen igjen, f\u00f8r han henvender seg direkte til Sch\u00f8nheyder.", "\u2013 Mange er sur p\u00e5 deg fordi du ikke har investert i anlegg som du ikke eier, men bare leier, sier han, og legger til:", "\u2013 Men det er naturlig at man utvikler det man selv eier.", "Reinsberg er i ferd med \u00e5 avrunde n\u00e5.", "\u2013 Destinasjon Oppdal st\u00e5r overfor et paradigmeskifte. Hvit sn\u00f8 vil stige kraftig i verdi i fremtiden, sier han.", "\u2013 Akt\u00f8rene selv m\u00e5 sette agendaen, legger han til, og fastsl\u00e5r at det m\u00e5 store investeringer til om destinasjonen skal bli en reell konkurrent til skisteder som \u00c5re, Trysil, Hemsedal og Hafjell.", "P\u00e5 kort sikt vil det trolig bli etablert en arena rundt Hovden med langrenn og en liten alpinbakke som man f\u00e5r etablert tidlig p\u00e5 \u00e5ret. Trolig vil det bli bygget en stolheis i St\u00f8len for \u00e5 f\u00e5 fraktet folk opp til Gr\u00e5berget, der det er natursn\u00f8 tidlig p\u00e5 \u00e5ret. Over tid vil andre T-krokheiser bli skiftet ut med stolheiser.", "Ingen av disse investeringene kan gj\u00f8res uten flere brukere av anleggene. Derfor trengs massiv bygging av nye overnattingssteder. M\u00e5let er at heisanlegget skal doble omsetningen, fra 30 til 60 millioner kroner.", "Rett f\u00f8r han skal til \u00e5 avslutte, viser plutselig Kjetil Reinsberg en pressemelding p\u00e5 lerretet. Hva er dette?", "\u2013 En gledelig nyhet. Les selv, sier han.", "Pressemeldingen forteller at Sch\u00f8nheyders selskap Oppdal Booking har kj\u00f8pt SkiNorways skiheiser i Oppdal.", "Dermed eier Oppdal Booking alle skiheisene i bygda.", "Nyheten i pressemeldingen er ikke minst godt nytt for Kjetil Reinsberg. Han er strategen bak kj\u00f8pet, og kj\u00f8pet er finansiert av Sparebank1 Midt-Norge, Oppdal Bookings nye bank. For ordens skyld; det er Sparebank1 Midt-Norge som eier Eiendomsmegler1 Midt-Norge.", "Oppdal har, som den eneste fritidsbygda i landet, f\u00e5tt en bank og eiendomsmegler som destinasjonsutvikler.", "Mange vil si at det er en prestasjon meglersjefen Reinsberg har beg\u00e5tt n\u00e5r han har f\u00e5tt samlet Oppdals skiheiser p\u00e5 \u00e9n h\u00e5nd.", "I det stille har Kjetil Reinsberg spunnet og utviklet et nettverk som gj\u00f8r ham til en av Oppdals viktigste reiselivsakt\u00f8rer. Hans initiativ til sykkelrittet Sykkelener\u2019n illustrerer hvordan han skaper aktivitet, bygger opp Eiendomsmegler1s omd\u00f8mme, og bygger allianser. Et annet eksempel er Eiendomsmegler1 Midt-Norges store aksjepost i Opplev Oppdal.", "En av Reinsbergs mest sentrale medspillere, Bj\u00f8rn Ove Ansnes, er ogs\u00e5 aksjon\u00e6r i aktivitetsselskapet. Ansnes er Kjell Inge R\u00f8kkes og Arthur Buchardts mann i Oppdal.", "Meglerselskapet er allerede dominerende i alpinbygda. Reinsberg & Co. har st\u00e5tt for meglingen ved salget av Hovdin Gard og Carving-bygget i St\u00f8len. I tillegg er de megler for Oppdalstoppen Fjellgrend, Oppdalslia, Sletvoldtunet, Absolutt Sletvold og Lainsbygrenda.", "Til sammen megler Eiendomsmegler1 Midt-Norge \u00e5rlig flere hundre fritidsboliger i oppdalstraktene, og de har om lag 500 prosjekterte fritidsboliger i salgsportef\u00f8ljen den n\u00e6rmest tiden, bare i alpinbygda.", "Markedsandelen p\u00e5 om lag 75 prosent er ikke nok for Reinsberg. Derfor g\u00e5r han inn i Oppdal som industriell megler, for \u00e5 skape vekst som sikrer enda st\u00f8rre og fetere omsetning. Til seg og sin arbeidsgiver."]}, {"field": "category0", "value": "nyheter"}, {"field": "category1", "value": "nyheter|dokument"}, {"field": "contenthash", "value": "fef6e02faee3e9dc38a659bb51b2c55cfcaf38db09755eb34968ab18c845b936"}, {"field": "createtime", "value": "2016-02-15T13:16:10.000Z"}, {"field": "description", "value": "Strid og krangel gjennom 30 \u00e5r har hindret Oppdal i \u00e5 bli en virkelig stor alpindestinasjon i Norge. Nye akt\u00f8rer \u00f8nsker turist-boom. En eiendomsmegler er edderkoppen i reiselivsnettet."}, {"field": "dominantimage", "value": "http://www.adressa.no/incoming/article1674630.ece/kdhqh5/ALTERNATES/w980-default/a-oppdalsdok1"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/630849c39d41f726d60e3075bf750fad5a825138.jpg?58905518"}, {"field": "dominantthumbnaildimensions", "value": "300x169"}, {"field": "heading", "value": ["Vil vinne vinterkrigen med Oppdal -adressa.no", "En ny sengekamerat", "Feberhet partner", "Tretti\u00e5rskrangelen", "Mye frustrasjon", "Gutten med gulltomtene", "D\u00e5rlig utviklet potensial", "Litt av en melding", "Flere senger, flere heiser", "Megler sin egen kake", "Dominerer"]}, {"field": "id", "value": "630849c39d41f726d60e3075bf750fad5a825138"}, {"field": "keyword", "value": ["utenriks", "innenriks", "trondheim", "E6", "midtbyen", "bybrann", "bilulykker"]}, {"field": "keywords", "value": "utenriks,innenriks,trondheim,E6,midtbyen,bybrann,bilulykker"}, {"field": "kw-category", "value": ["dokument", "nyheter"]}, {"field": "kw-concept", "value": ["kroner", "skiheis", "heisen", "kj\u00f8pt", "utviklet", "hotell", "bygge", "destinasjon", "megler", "bygd", "eier", "millioner kroner", "millioner"]}, {"field": "kw-entity", "value": ["gr\u00e5berget", "konkurransetilsynet", "sch\u00f8nheyder", "skandinavia", "hovdin gard", "oppdal booking", "oppdal skiheis", "kjell inge r\u00f8kkes og arthur buchardts", "vangslia", "absolutt sletvold og lainsbygrenda", "absolutt sletvold", "skinorways", "oppdalstoppen fjellgrend", "hovdin gard og carving", "hovden", "oppdal alpinsenter", "oppdalslia", "\u00e5re", "interrevisjon", "skistar", "t-krokheiser", "oppdalstoppen og arthur buchardt", "sykkelener", "st\u00f8len", "norlandia", "oppdalstoppen 880", "oppdalstoppen", "hemsedal og hafjell", "adresseavisen", "opplev oppdal", "sletvoldtunet"]}, {"field": "kw-location", "value": ["oppdal", "dovre", "sunndals\u00f8ra", "midt-norge", "norge"]}, {"field": "kw-pageclass", "value": "article"}, {"field": "kw-person", "value": ["sigmund fostad", "kjell inge r\u00f8kkes", "bo halvardsson", "leif otto fj\u00f8sne", "bj\u00f8rn ove ansnes", "kjetil reinsberg", "arthur buchardt", "trysilfjellet ba", "johan fr", "arthur buchardts"]}, {"field": "kw-taxonomy", "value": ["nyheter", "nyheter/dokument"]}, {"field": "og-image", "value": "http://www.adressa.no/incoming/article1674630.ece/kdhqh5/ALTERNATES/w980-default/a-oppdalsdok1"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Vil vinne vinterkrigen med Oppdal"}, {"field": "og-type", "value": "article"}, {"field": "og-url", "value": "http://www.adressa.no/nyheter/dokument/article1049994.ece"}, {"field": "pageclass", "value": null}, {"field": "publishtime", "value": "2008-03-22T04:00:02.000Z"}, {"field": "recs-articleid", "value": "844725"}, {"field": "recs-category-type", "value": "taxonomy"}, {"field": "recs-category0", "value": "taxonomy|nyheter"}, {"field": "recs-category1", "value": "taxonomy|nyheter|dokument"}, {"field": "recs-publishtime", "value": "2008-03-22T04:00:02.000Z"}, {"field": "recs-rawtitle", "value": "Vil vinne vinterkrigen med Oppdal -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["nyheter", "nyheter/dokument"]}, {"field": "teaser", "value": "Strid og krangel gjennom 30 \u00e5r har hindret Oppdal i \u00e5 bli en virkelig stor alpindestinasjon i Norge. Nye akt\u00f8rer \u00f8nsker turist-boom. En eiendomsmegler er edderkoppen i reiselivsnettet."}, {"field": "thumbnail", "value": "http://content-thumbnail.cxpublic.com/content/thumbnail200x150/630849c39d41f726d60e3075bf750fad5a825138.jpg?58905518"}, {"field": "thumbnailfullheightdimensions", "value": "200x3300"}, {"field": "timestamp", "value": "2017-01-31T09:12:56.000Z"}, {"field": "title", "value": "Vil vinne vinterkrigen med Oppdal"}, {"field": "url", "value": "http://www.adressa.no/nyheter/dokument/article1049994.ece"}, {"field": "urlhash", "value": "630849c39d41f726d60e3075bf750fad5a825138"}], "score": 0.68033737, "siteId": "9222270286501375973", "id": "630849c39d41f726d60e3075bf750fad5a825138"}

