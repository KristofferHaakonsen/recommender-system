{"fields": [{"field": "modifiedtime", "type": "time", "value": "2016-01-30T12:17:57.000Z"}, {"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": "thomas ergo / stavanger aftenblad"}, {"field": "body", "value": ["KARM\u00d8Y, MANDAG 17. MARS 2014. Saksbehandleren avsluttet telefonsamtalen og fant fram Idas journal. \u00abFostermor i ferd med \u00e5 gi opp,\u00bb skrev hun. \u00abFostermor har hatt et oppgj\u00f8r med jenta i dag, der hun har gitt beskjed om at hun ikke kan klare fostermorsrollen dersom Ida ikke vil samarbeide med henne og konsentrere seg om skolen og framtida.\u00bb", "Ida hadde bodd der i halvannen m\u00e5ned. Hun hadde hatt en god f\u00f8lelse da hun flyttet dit. Det var hun som hadde bedt om \u00e5 f\u00e5 bo hos henne i stedet for \u00e5 havne et eller annet sted langt unna moren. Fostermoren bodde p\u00e5 Karm\u00f8y. Ida kjente henne fra f\u00f8r. Hun ville det beste for Ida. Men hun var mor til tre, drev en egen bedrift og hadde ikke v\u00e6rt klar over hva det skulle komme til \u00e5 inneb\u00e6re \u00e5 v\u00e6re fostermor for Ida.", "Et privat hjem som tar vare p\u00e5 barn som for en periode ikke kan bo hos foreldrene sine. Fosterforeldre samarbeider med barnets familie og barneverntjenesten i kommunen om barnets behov og barnets fremtid. Hoved\u00e5rsaken til plassering i fosterhjem oppgis \u00e5 v\u00e6re foreldres manglende omsorgsevne. Mer enn syv av ti barn som barnevernet hadde tatt ut av hjemmene, bodde i fosterhjem i 2014.", "Dagene gikk fint. Om nettene kom Idas reaksjoner. Fostermoren l\u00e5 ved siden av henne, holdt rundt henne, mens Ida klynket seg gjennom marerittene. Ida hadde betrodd seg til henne om voldtekter, mishandling og valiumtabletter. I flere uker hadde fostermoren etterlyst veiledning og avlastning, uten \u00e5 n\u00e5 fram. Barnevernstjeneste og leger var enig i at Ida var traumatisert og hadde et prek\u00e6rt behov for behandling. Men ved Barne- og ungdomspsykiatrisk poliklinikk strakte de hendene i v\u00e6ret s\u00e5 lenge Ida ikke \u00f8nsket \u00e5 snakke med dem. De tilb\u00f8d \u00e5 ta henne inn til observasjon. Ventetid: To m\u00e5neder.", "Noen barn og unge har behov for et fosterhjem med s\u00e6rlige ressurser, kompetanse og erfaring. Beredskapshjem er fosterhjem som p\u00e5 kort varsel kan ta imot barn og unge som er i en akutt situasjon. Beredskapshjem har omsorgen for barnet inntil en annen og mer varig l\u00f8sning i fosterhjem eller institusjon er funnet, eller til barnet flytter tilbake til foreldrene sine. Det var nesten 700 barn og unge i beredskapsheim ved utgangen av 2014.", "Ida angret. Til \u00e5 begynne med hadde hun fortalt barnevernet negative ting om moren. Hun hadde likt den plutselige oppmerksomheten. Etter noen uker \u00abbegynte jeg \u00e5 kjenne en f\u00f8lelse av tomhet og ensomhet,\u00bb skrev hun siden p\u00e5 bloggen, hvor hun delte sine opplevelser med alle som ville lese.", "\u00abI tre uker gr\u00e5t jeg meg i s\u00f8vn hver natt. Jeg tenkte p\u00e5 hvorfor jeg hadde sagt alt jeg hadde sagt til barnevernet.\u00bb", "Denne mandagen m\u00e5tte fostermoren nok en gang slippe alt hun hadde i hendene, kj\u00f8re til skolen og hente Ida. Hun pleide \u00e5 forlate klasserommet, og de fant henne gjerne midt p\u00e5 gulvet p\u00e5 toalettet, lyttende til musikk, surfende p\u00e5 nettet. Hun forsvant mer og mer inn i sin egen verden. Forholdet til fostermoren kj\u00f8lnet.", "\u00abHun truet flere ganger med at hvis jeg ikke sluttet \u00e5 v\u00e6re s\u00e5nn som jeg var, kunne hun ikke ha meg lenger. Da m\u00e5tte hun si opp avtalen med barnevernet. Den siste gangen jeg var med henne, skrek hun til meg i bilen,\u00bb fortalte Ida i retten.", "Ogs\u00e5 forholdet til l\u00e6reren kj\u00f8lnet. P\u00e5 et tidspunkt hadde Ida opptatt all hennes tid. If\u00f8lge l\u00e6reren kunne hun sende opptil 70 meldinger i l\u00f8pet av en ettermiddag. Det kunne ikke fortsette s\u00e5nn, sa hun til Ida.", "Ida svarte med \u00e5 kvittere nok en voksen ut av livet sitt.", "\u00abH\u00e6?\u00bb svarte hun hvis l\u00e6reren spurte om noe.", "\u00abHun er avstengt overfor alle. Inkludert fostermor som hun hadde en viss kontakt med tidligere,\u00bb het det i journalen.", "Hun var 15 \u00e5r. Hun stolte ikke p\u00e5, eller avviste, dem som skulle ta seg av henne.", "Mandag ettermiddag var hektisk: Time hos legen, m\u00f8te med advokaten, bes\u00f8k hos ei gammel dame mens fostermoren var p\u00e5 ansvarsgruppem\u00f8te i Haugesund.", "Hun \u00f8nsket seg hjem. Hun skrev:", "\u00abFor det hadde alltid v\u00e6rt meg og mamma.\u00bb", "KLOKKA 19 SATT HUN P\u00c5 ROMMET og sendte tekstmeldinger til barnevernets bakvakt.", "\u00abSkriver at hun ikke har lyst til \u00e5 leve lenger, men ingen forst\u00e5r,\u00bb noterte vakta.", "Hun hadde tatt tre tabletter tidligere p\u00e5 dagen, to n\u00e5 i kveld. Bakvakta ringte fostermoren. De kj\u00f8rte henne til legevakta. Legen stilte flere sp\u00f8rsm\u00e5l.", "\u00abJeg vet ikke,\u00bb svarte Ida.", "Klokka 23.30 ankom de Barne- og ungdomspsykiatrisk klinikk ved Haugesund sykehus.", "\u00abPasienten er sl\u00f8v og tr\u00f8tt, virker medikamentp\u00e5virket,\u00bb noterte legen.", "\u00abHun kan klarne til i \u00f8yeblikk og snakke mer klart, for deretter \u00e5 sovne i sofakroken med tommelfingeren i munnen. Innimellom klynker hun seg og kr\u00f8ker seg noe sammen. Hun vil ikke svare p\u00e5 konkrete sp\u00f8rsm\u00e5l om hvor hun er eller hvilken dag det er. Hun har i starten en periode med flakkende og stirrende blikk, som om hun ser noe vi ikke kan se.\u00bb", "Ida la seg i sykehussenga. Fostermoren unders\u00f8kte lommene hennes. Hun fant et barberblad.", "P\u00e5 den venstre underarmen hadde 15-\u00e5ringen sju ferske arr.", "Sykehuspersonalet observerte henne hele natta. Hun vred seg, klynket og hev etter pusten. Ved ett tilfelle v\u00e5knet hun.", "\u00abJeg er redd,\u00bb sa hun.", "HAUGESUND, TIRSDAG 18. MARS. Etter \u00e5 ha v\u00e5knet dro hun p\u00e5 seg joggebukse og t-skjorte, takket nei til frokost, spiste ikke noe hele dagen, drakk bare en slurk eplejuice. Hun gikk inn p\u00e5 samtalerommet ved skjermet avdeling, der psykologen ventet p\u00e5 henne.", "Nok en voksen som ville snakke med ei jente som ikke \u00f8nsket \u00e5 snakke med flere fremmede.", "Etter hvert t\u00f8dde hun opp, sa at hun fortsatt tenkte p\u00e5 selvmord, men lovet at hun ikke ville gj\u00f8re det p\u00e5 sykehuset.", "Ida hadde neppe psykose eller alvorlig depresjon, sa psykologen. Hun ville derfor bli skrevet ut dagen etter. Men hva ble hun skrevet ut til? Det bekymret ham.", "Fostermoren var ikke frikj\u00f8pt fra arbeidet, p\u00e5pekte han. Hun hadde heller ikke mottatt veiledning. De neste dagene skulle det g\u00e5 opp for dem alle, fagfolk inkludert: Ida var for mye for henne. Det sto ikke p\u00e5 viljen, men det gikk ikke. Barnevernet m\u00e5tte fors\u00f8ke \u00e5 finne en annen l\u00f8sning.", "Det var en urolig dag. Men utover kvelden begynte hun \u00e5 finne tonen med sykehuspersonalet.", "\u00abSmiler og virker som hun setter pris p\u00e5 humor,\u00bb noterte de.", "\u00abHva gj\u00f8r du p\u00e5 fritida?\u00bb", "\u00abIngenting.\u00bb", "Hun hadde sluttet med b\u00e5de h\u00e5ndball og fotball. Hun hadde s\u00f8kt seg til et idrettsgymnas til h\u00f8sten, men ville ikke komme inn, trodde hun. Karakterene var for d\u00e5rlige.", "\u00abSier at hun skriver, men at ingen har f\u00e5tt lese det. Sier at hvis folk hadde lest det, hadde de f\u00e5tt sjokk. Hun skriver om hva hun tenker, har gjort og vil gj\u00f8re,\u00bb sto det i journalen.", "Ville hun ha noe \u00e5 lese?", "\u00abNei. Jeg hater \u00e5 lese. Hater det meste.\u00bb", "KARM\u00d8Y ONSDAG 19. OG TORSDAG 20. MARS. Hun ble skrevet ut av sykehuset, og psykologene ga klar beskjed: \u00abDet er gitt tydelig tilbakemelding til barnevernet om at omsorgssituasjonen rundt pasienten m\u00e5 styrkes betydelig.\u00bb", "Barnevernets saksbehandler hadde if\u00f8lge sykehusets journal sagt at det var uaktuelt \u00e5 sende Ida tilbake til fostermoren.", "Men Ida ble sendt tilbake til fostermoren. Med seg fikk hun tabletter mot angst og depresjon. De ville hun ikke ta. Hun ville ikke g\u00e5 p\u00e5 skolen. Eller p\u00e5 konfirmasjonsundervisningen. Da det ble kveld, fors\u00f8kte hun nok en gang \u00e5 utsette natta ved \u00e5 surfe p\u00e5 nettet. Fostermoren sa at dersom Ida ikke samarbeidet, kunne hun ikke bo der lenger. Hun ringte bakvakta og forklarte hvor fortvilet hun var. Hun mistenkte at Ida fortsatte \u00e5 ta valium. Og hun hadde mottatt en sms fra moren til ei venninne av Ida. Ida hadde visst sagt at hun skulle drikke dagen etter. For hun kjente en mann som kunne skaffe alkohol og tabletter.", "\u00abDette g\u00e5r ikke lenger,\u00bb sa fostermoren til bakvakta.", "\u00abDu har strukket deg lenger enn de fleste ville ha gjort,\u00bb fikk hun til svar. \u00abDette handler om Idas behov og vansker, ikke at du ikke strekker til.\u00bb", "Da saksbehandleren kom p\u00e5 jobb torsdag 20. mars, skrev hun i journalen:", "\u00abFostermor har ingenting mer \u00e5 gi og m\u00e5 fortvilet gi opp.\u00bb", "Dermed var det bestemt. Ida skulle omplasseres akutt.", "Og i bloggen skrev Ida:", "\u00abDet kan ikke bli verre enn det er n\u00e5.\u00bb", "KARM\u00d8Y-HAUGESUND, FREDAG 21. MARS. Det var en enkel plan. Barnevernet visste n\u00f8yaktig hva som skulle skje. Psykologene visste. Politiet visste.", "De visste at Ida skulle kj\u00f8res til Shell-stasjonen, videre til Haugesund Lufthavn, Karm\u00f8y og settes p\u00e5 flyet til Bod\u00f8, og kj\u00f8res til sitt nye hjem.", "Alt Ida visste, var at hun skulle p\u00e5 en institusjon. Ingen ville si hvor. Men det var ille nok. For var det noe Ida fryktet, s\u00e5 var det institusjon . Hun visste ikke helt hva det var. Men moren hadde truet med det flere ganger under oppveksten. Oppf\u00f8rte hun seg ikke, havnet hun p\u00e5 institusjon. Hun husket at det brant seg fast i hodet: Jeg skal ikke dit. Jeg skal ikke p\u00e5 noen institusjon.", "Det finnes flere typer barnevernsinstitusjoner. Utredningsinstitusjoner, akuttinstitusjoner og institusjoner for ungdom mellom 12 og 18 \u00e5r der barn kan v\u00e6re for kortere eller lengre perioder. Om lag 1 250 barn og unge bodde i institusjon ved utgangen av 2014.", "Hun r\u00f8mte f\u00f8r de fikk kj\u00f8rt henne til Shell-stasjonen.", "Det var ikke vanskelig \u00e5 gjette hvor hun hadde r\u00f8mt.", "Kort tid etter parkerte barnevernet og en uniformert politibil utenfor morens hjem p\u00e5 Karm\u00f8y. Barnevernet advarte politiet: Moren hadde tidligere satt seg til motverge, og hun hadde trolig en \u00abmannlig venn p\u00e5 bes\u00f8k\u00bb.", "Barnevernets folk gikk f\u00f8rst inn alene. Og slik Ida husket det sa de:", "\u00abDu skal p\u00e5 institusjon.\u00bb", "Ida kjente knapt menneskene som n\u00e5 sto i morens stue. Hun husket at de sa:", "\u00abDu har ikke noe valg, Ida. Du skal v\u00e6re med oss, uansett om det blir med makt eller frivillig. Men det er best om du g\u00e5r med oss frivillig.\u00bb", "I barnevernets journal sto det bare at Ida \u00abslo seg vrang\u00bb.", "Da politibetjentene kom inn i stua, husket hun at moren reiste seg og sa at de ikke fikk lov til \u00e5 komme inn i hjemmet hennes uten videre. Ida nektet \u00e5 bli med dem.", "\u00abOg da satte politimannen seg ned i sofaen ved siden av meg, tok p\u00e5 meg h\u00e5ndjern, og s\u00e5 bare dro han meg ut.\u00bb", "\u00abJenta har utagert (...) M\u00e5tte bruke h\u00e5ndjern,\u00bb meldte polititjenestemennene kort tid etter.", "Ingen ytterligere beskrivelser.", "\u00abDe tok meg i armen,\u00bb fortalte Ida siden, \u00abog s\u00e5 sa de til meg: \u00abJa n\u00e5 g\u00e5r vi.\u00bb \u00abNei, jeg vil ikke,\u00bb sa jeg. Da tok de p\u00e5 meg h\u00e5ndjern. For jeg lente meg tilbake for \u00e5 f\u00e5 ham vekk, for \u00e5 f\u00e5 ham til \u00e5 slippe meg, liksom.", "Og da tok de det som utagering, og satte p\u00e5 meg h\u00e5ndjern.\u00bb", "\u00abOG DET VAR DER KAMPEN MED POLITIET begynte,\u00bb fortalte Ida meg. \u00abDet var der jeg begynte \u00e5 hate politiet. Jeg hadde aldri v\u00e6rt i h\u00e5ndjern f\u00f8r. Jeg hadde aldri knust ei rute. Hadde aldri v\u00e6rt i kontakt med politiet. Jeg hadde ikke sagt hei til en politimann en gang. For jeg var s\u00e5 redd politiet f\u00f8r. Jeg hadde s\u00e5 mye respekt for dem.\u00bb", "Idas advokat var ikke i tvil om hva som var skjedd.", "\u00abIdas kamp mot barnevernet startet den dagen,\u00bb sa han i retten ett \u00e5r senere.", "Jeg leste Bufetats vurdering av Ida fra mars 2014, like f\u00f8r barnevernets fors\u00f8k p\u00e5 \u00e5 frakte Ida til en institusjon med politiets bistand.", "\u00abJenta har i dag lite atferdsproblemer,\u00bb skrev Bufetat.", "\u00abOg jeg ble dratt ut med tvang og lagt inn i en cellebil, \u00abskrev Ida i bloggen. \u00abDet var vondt \u00e5 se mamma med t\u00e5rer i \u00f8ynene.\u00bb", "De kj\u00f8rte henne til legevakta der planen var \u00e5 \u00abroe henne ned\u00bb.", "\u00abPolitiet hadde fortsatt h\u00e5ndjernene p\u00e5 meg da vi gikk inn. Jeg var s\u00e5ret og klarte ikke \u00e5 snakke med legen. Alt jeg kunne tenke p\u00e5, var min mor og hva som kom til \u00e5 skje.\u00bb", "Legen fryktet at hun var akutt forgiftet og sendte henne til sykehuset. \u00abF\u00e5r ikke kontakt med henne. Ligger med lukkede \u00f8yne,\u00bb noterte sykepleieren. Ida kunne bli borte for dem i 15 sekunders tid. S\u00e5 v\u00e5knet hun for noen sekunder. \u00abM\u00e5 ha politi for \u00e5 holde henne nede p\u00e5 grunn av fysisk utagering.\u00bb. S\u00e5 ble hun borte igjen.", "S\u00e5nn holdt det p\u00e5 en stund, leste jeg i journalene, som stadig beskrev Ida som urolig . Det minnet meg om noe jeg hadde lest i en forskningsrapport fra psykiatrien, det var som hentet fra Idas liv:", "\u00abVar urolig i natt,\u00bb sa legen til meg at det stod i journalen. \u00abNei, jeg var ikke urolig, jeg var redd,\u00bb svarte jeg.\u00bb", "IDA VAR IKKE FORGIFTET. Hun fikk angstdempende og beroligende, s\u00e5 ble hun flyttet til Barne- og ungdomspsykiatrisk avdeling.", "To fra barnevernet og to fra politiet fulgte henne.", "\u00abPasienten gir i perioder betydelig motstand mot \u00e5 bli p\u00e5 akuttmottaket,\u00bb noterte legen. \u00abN\u00e5r hun ikke utagerer fysisk og holdes tilbake av politimenn, ligger hun p\u00e5 benken med lukkede \u00f8yne og puster tungt. Svarer ikke p\u00e5 tiltale, virker motorisk urolig.\u00bb", "Det var umulig \u00e5 gj\u00f8re en grundig psykiatrisk vurdering av henne. Men legen noterte at hennes symptomer kunne sees i lys av \u00abtidligere traumatisering\u00bb.", "Han kunne ikke utelukke at Ida var psykotisk. Derfor de angstdempende tablettene.", "OM KVELDEN BLE HUN F\u00d8RT TIL ungdomspsykiatrisk. Ida ville ikke, men de to politimennene holdt henne fast til de n\u00f8dvendige papirene var signert. Hun \u00abroet seg etter en stund,\u00bb sto det i journalen.", "\u00abJeg vil ikke v\u00e6re her,\u00bb sa hun. \u00abJeg vil hjem til mamma.\u00bb", "Ida husket en telefonsamtale med moren den kvelden. Moren gr\u00e5t og sa at Ida skulle flyttes til en institusjon i Bod\u00f8.", "Bod\u00f8? Det var i Nord-Norge et sted. Det var alt Ida visste.", "Det hadde v\u00e6rt en enkel plan. Og dersom Ida hadde evnet \u00e5 ta d\u00e5rlige nyheter med st\u00f8rre ro, kunne den ha lyktes. I stedet hadde hun i \u00e5tte timer vekslet mellom \u00e5 utagere (som de voksne kalte det), hyperventilere og falle ut av bevissthet. I rundt \u00e5tte timer hadde hun regelmessig blitt m\u00f8tt med fysisk makt fra politiets og personalets side.", "Risikoen for selvmord var forh\u00f8yet, mente legen og v\u00e5get derfor ikke \u00e5 la politiet og barnevernet sette henne p\u00e5 flyet nordover.", "Da nattskiftet kom, satt den unge pasienten med hodet i hendene og stirret rett fram.", "\u00abJeg skal ikke v\u00e6re her i natt,\u00bb sa hun.", "Det skulle bli ei urolig natt. Men til slutt lot hun nattevakta f\u00e5 sitte ved sengekanten og holde henne i h\u00e5nda, slik fostermoren hadde gjort s\u00e5 mange netter.", "Det siste Ida sa f\u00f8r hun sovnet, var at hun var redd.", "HAUGESUND-BERGEN, L\u00d8RDAG 22. MARS. Ida ville ikke spise frokost denne morgenen heller. Hun nektet for at hun s\u00e5 ting som andre ikke s\u00e5. Hun nektet for at hun ville ta livet sitt.", "\u00abJeg vil hjem til mamma,\u00bb sa hun.", "Legen skrev henne ut. Hun var ikke psykotisk, og selv om selvmordsfaren var \u00f8kt, var den ikke s\u00e5 stor at legen ville si nei til barnevernets \u00f8nske om \u00e5 kj\u00f8re henne til hennes nye hjem. Av ukjente grunner hadde de n\u00e6rmest over natta funnet en ny institusjon til Ida. Hun skulle ikke til Bod\u00f8 likevel. Bergen skulle bli hennes nye hjemby.", "\u00abHun motsatte seg dette og m\u00e5tte dermed f\u00f8res inn i bilen av politiet,\u00bb het det i sykehusjournalen. S\u00e5 knapt kunne et barns drama sammenfattes i en journal. Ida utdypet senere i bloggen sin:", "\u00abJeg sa at jeg nektet, at jeg kom til \u00e5 stikke av med en gang jeg kom opp. Men s\u00e5 kom det to sivile politifolk. De tok tak i meg og bar meg ned trappa. Det var der jeg begynte med all utageringen.", "Jeg pr\u00f8vde \u00e5 gj\u00f8re motstand, pr\u00f8vde \u00e5 vise at jeg ikke ville v\u00e6re med, at jeg m\u00e5tte komme meg hjem til min mor. Men som alle vet, s\u00e5 k\u00f8dder du ikke med politiet.\u00bb", "Fem timer i bil med hendene i jern. Alt hun kunne tenke p\u00e5 var moren. Hun hadde ikke en gang f\u00e5tt tatt farvel.", "Det kunne ikke ha v\u00e6rt lett for Ida \u00e5 bli flyttet til en fremmed by p\u00e5 den m\u00e5ten, erkjente saksbehandleren senere i retten. Hun kunne \u00f8nske, sa hun, at Idas flytting hadde foreg\u00e5tt p\u00e5 en annen m\u00e5te.", "DE HADDE KJ\u00d8RT I FEM TIMER, Ida i h\u00e5ndjern hele veien. Sola br\u00f8t gjennom skylaget over Bergen. Politibilen parkerte ved en eldre, \u00e6rverdig murbygning omgitt av en pent opparbeidet hage. Den \u00e5pne omsorgsinstitusjonen Kalfaret l\u00e5 i et velst\u00e5ende nabolag et kvarters gange fra sentrum.", "Saksbehandleren fra barnevernet i Karm\u00f8y syntes institusjonen hadde en hjemlig og avslappet atmosf\u00e6re.", "\u00abDette kan g\u00e5 bra,\u00bb tenkte hun.", "Men da Ida s\u00e5 sitt nye hjem, begynte hun \u00e5 gr\u00e5te.", "\u00abPolitiet tok da av meg h\u00e5ndjernene. Men de slapp meg ikke. Siden den dagen begynte jeg \u00e5 forandre meg til noe verre.\u00bb", "BERGEN, S\u00d8NDAG 23. MARS. Ida v\u00e5knet opp i et lyst rom med utsikt til en fin hage. Men ingenting f\u00f8ltes lyst.", "Ei anna jente p\u00e5 huset hadde lagt merke til den nye beboeren. Hun kom inn p\u00e5 rommet hennes, h\u00f8rte Idas historie og spurte:", "\u00abHva vil du gj\u00f8re n\u00e5?\u00bb", "\u00abJeg svarte at jeg bare ville finne en vei hjem. Og s\u00e5 sa hun at jeg kunne bli med henne og stikke av. Hun skulle vise meg hvor jeg skulle ta bussen og s\u00e5nn.\u00bb", "Ida ringte moren, fortalte at hun skulle r\u00f8mme hjem, og hun husket at moren sa at hun m\u00e5tte vente. Hun m\u00e5tte vente til saken hennes kom opp i fylkesnemnda.", "\u00abMen jeg h\u00f8rte jo ikke etter.\u00bb", "Ved 18-tida, f\u00f8r det begynte \u00e5 regne, spaserte de to 15 \u00e5r gamle jentene ut av institusjonen. Siden det var en \u00e5pen institusjon, fikk ungdommene p\u00e5 huset komme og g\u00e5 nesten som de ville. Men det tok ikke lang tid f\u00f8r personalet slo alarm.", "Ida svarte ikke n\u00e5r de ringte. Hun hadde solgt mobilen, for \u00e5 skaffe penger til hjemreisen. Men da de n\u00e6rmet seg busstasjonen, s\u00e5 de politipatruljen som ventet p\u00e5 dem, og br\u00e5snudde.", "Ida husket ikke s\u00e5 mye fra den kvelden og natta, men hun husket at hun havnet i Nyg\u00e5rdsparken sammen med den nye venninna og kompisen hennes, som var et par og tjue \u00e5r. Hun visste ikke hva Nyg\u00e5rdsparken var heller.", "Ville hun ha hasj?", "Ida hadde aldri r\u00f8ykt en sigarett. Hun visste ikke en gang hvordan man trakk ned.", "\u00abJeg har aldri r\u00f8ykt f\u00f8r. Men jeg kan jo pr\u00f8ve.\u00bb", "S\u00e5 ga de henne Ecstasy. En halv tablett. \u00abDe sa at jeg skulle legge den under tunga. S\u00e5 gjorde jeg det. Og etter det s\u00e5 husker jeg bare at jeg ble b\u00e5ret ut av parken, av han der kompisen til venninna mi, han er d\u00f8d n\u00e5. Han d\u00f8de av en overdose heroin p\u00e5 h\u00f8sten.\u00bb", "Enda mindre husket hun fra natta i Bergen. Men if\u00f8lge barnevernets journaler hadde hun trolig narkodebutert med hasj og amfetamin, i tillegg til \u00e5 ha drukket alkohol og svelget medikamentet Rivotril.", "Ida var blitt fortalt at noen hadde satt en spr\u00f8yte med amfetamin p\u00e5 henne. Alt hun visste var at hun dagen etter hadde spr\u00f8ytestikk p\u00e5 armen.", "BERGEN, MANDAG 24. MARS. \u00abSaknet kvinne, 15-16 \u00e5r.\u00bb Etterlysningen ble sendt ut til alle patruljer.", "\u00abIda [ etternavn og personnummer ] er akutt plassert etter lov om barnevernstjenester \u00a74-6, 2. ledd. Hun ble l\u00f8rdag 22.03.14 plassert i institusjon ved Bergen akuttsenter, avdeling Kalfaret. Hun r\u00f8mte med en annen jente, [ navn og personnummer ] , ved institusjonen rundt kl. 18.00 s\u00f8ndag 23.02.14.", "Ida [ etternavn ] hadde p\u00e5 seg en svart treningsbukse med hvite striper, muligens Adidas. Svart hettegenser med gullelementer/skrift og rosa laksefarget t\u00f8ysko. Hun er 180-185 cm, er slank med lange lemmer. Hun har brunt langt h\u00e5r(...)\u00bb", "P\u00e5 politiets fotografi s\u00e5 Ida rett i kamera, med hodet litt p\u00e5 skakke. Hadde jeg lagt det sammen med fotografier av ni andre tilfeldige jenter p\u00e5 15 \u00e5r og spurt hvem som var barnevernsjente p\u00e5 r\u00f8mmen, ville du neppe pekt p\u00e5 Ida.", "\u00abDet er grunn til \u00e5 tro at Ida [ etternavn ] kan gj\u00f8re motstand mot \u00e5 bli tilbakef\u00f8rt til institusjonen,\u00bb sto det i meldinga til politipatruljene. \u00abHun har jevnlig suicidale tanker, selvskading. Hun har tidligere inntatt valiumpreparater. Ida [ etternavn ] er sterkt traumatisert etter tidligere opplevelser.\u00bb", "Ida sto p\u00e5 huk og spydde, og s\u00e5 gikk de ned til 7-Eleven p\u00e5 Bryggen. Plutselig var det politifolk overalt. Sliten og fortsatt ruset etter nattas cocktail av stoff, piller og alkohol tr\u00e5dte hun over nok ei grense.", "\u00abOg s\u00e5, uten \u00e5 tenke meg om, dro jeg fram en kniv. Jeg skadet ikke noen med den. Jeg bare holdt kniven i h\u00e5nda. Da la politiet meg i bakken. Da de slapp meg, fikk jeg helt panikk og gikk til angrep p\u00e5 politiet. Og s\u00e5, etter at de hadde satt p\u00e5 meg h\u00e5ndjern, kj\u00f8rte de meg til Barnevernsvakta. Der satt jeg og lekte meg med en lighter. De tok den fra meg. Jeg verken sparket eller sa noe,\u00bb skrev hun i bloggen.", "\u00abDet var der jeg skj\u00f8nte det: Nei, hva har jeg rotet meg opp i n\u00e5?\u00bb", "\u00abSTERKT RUSP\u00c5VIRKET,\u00bb noterte politiadvokaten ved Barnevernsvakta. I bagen hennes l\u00e5 det litt tyvegods, som hun hevdet ikke var hennes, noe hun ble trodd p\u00e5. I et fors\u00f8k p\u00e5 \u00e5 roe henne ned spurte personalet fra institusjonen om politiet kunne ta av h\u00e5ndjernene.", "\u00abHun ble urolig og fiklet med en lighter, og det kunne synes som hun fors\u00f8kte \u00e5 brenne seg med flammen. Da vi ba henne om \u00e5 gi fra seg lighteren, gikk hun til angrep p\u00e5 en polititjenestemann. Hun ble holdt og p\u00e5satt h\u00e5ndjern igjen,\u00bb skrev politiadvokaten.", "P\u00e5 tre d\u00f8gn er Ida blitt lagt i h\u00e5ndjern fire ganger.|", "\u00abJenta var under samtalen lite tilgjengelig for dialog, men innr\u00f8mmet \u00e5 ha tatt speed i l\u00f8pet av s\u00f8ndagen og r\u00f8ykt hasj i dag. Hun lyttet da vi beskrev for henne ulike alternativer, men svarte negativt p\u00e5 forslag om tiltak videre.\u00bb", "Hvilke \u00abtiltak videre\u00bb de foreslo, sto det ikke noe om. Var hun \u2013 trolig fortsatt ruset p\u00e5 amfetamin, hasj, ecstasy, piller og alkohol \u2013 i stand til \u00e5 f\u00f8re en samtale? Var hun, narkoruset for f\u00f8rste gang i sitt liv, og trolig uten \u00e5 ha sovet - i stand til \u00e5 mene noe om viktige veivalg i livet sitt?", "Sp\u00f8rsm\u00e5lene ble verken stilt eller besvart i rapportene til Barnevernsvakta i Bergen eller barnevernstjenesten i Karm\u00f8y.", "Men akkurat her ble en sv\u00e6rt viktig beslutning i Idas liv i praksis fattet. Og det s\u00e5 ut til at den ble fattet uten at Ida fikk vite om den. Det var en beslutning advokat Sverre Hetland, i rettssal 23 ett \u00e5r senere, beskrev som dramatisk. Som en krigserkl\u00e6ring. Denne dagen ble det i realiteten besluttet at Ida ikke lenger kunne bo i en \u00e5pen omsorgsinstitusjon.", "Ett d\u00f8gn p\u00e5 r\u00f8mmen. Og Idas sjanser var brukt opp.", "Hun trengte n\u00e5 en institusjon med \u00absterke rammer\u00bb. En institusjon som kunne \u00abst\u00e5 i mot hennes utagering\u00bb.", "Mens de fors\u00f8kte \u00e5 finne en slik, ble hun plassert p\u00e5 en akuttinstitusjon. Klokkarlia ble hennes femte hjem p\u00e5 to m\u00e5neder.", "Nytt hus, nye ansikter.", "\u00abDa jeg kom til Klokkarlia og politiet slapp meg og tok av meg h\u00e5ndjernene, var jeg s\u00e5 redd at jeg satt meg ned p\u00e5 gulvet og begynte \u00e5 grine.\u00bb", "Hun hadde fortsatt noen Rivotril-tabletter i lomma, og stappet alle i munnen. Etter en halvtime var hun borte, og noe senere l\u00e5 hun i en ambulanse som raste av g\u00e5rde mot Haukeland sykehus.", "BERGEN, TIRSDAG 25. MARS. Legene p\u00e5 sykehuset fastslo at hun ikke hadde tatt en farlig overdose, og sendte henne tilbake til Klokkarlia.", "\u00abIda er ruset og hardt medtatt n\u00e5r hun v\u00e5kner,\u00bb skrev personalet ved hennes nye hjem.", "\u00abHun klager p\u00e5 vondt i beina, magen, hodet og hendene. Hun ligger i senga og har spasmer og knyter seg veldig, samt hyperventilerer til tider. Vi er usikker p\u00e5 hvor mye av dette som er skuespill, og vi opplever at hun til en viss grad kan kontrollere dette.\u00bb", "Da Ida siden blogget om sin f\u00f8rste dag p\u00e5 Klokkarlia, husket hun at hun spiste frokost, og deretter m\u00f8tte en mann som var veldig grei, og som fortalte litt om hva Ida hadde opplevd de siste to d\u00f8gnene.", "\u00abHan nevnte \u00abnesten overdose\u00bb. Da tenkte jeg, Oh My God ! Jeg begynte \u00e5 grine og sa at jeg egentlig skulle hjem til min mor, og hadde havnet i feil milj\u00f8. Jeg sa dette til ham s\u00e5nn fire ganger. Han sa bare: Dette kan vi snakke om senere .\u00bb", "LES ALLE TILSVARENE HER:", "Les tilsvar: Barnevernsjefen p\u00e5 Karm\u00f8y", "Les tilsvar: Institusjonen i Nord-Norge", "Les tilsvar: Politiet i Rogaland", "Les tilsvar: Politiet i Hordaland", "Les tilsvar: Institusjonen i \u00d8ygarden", "Les tilsvar: Bufetat", "Les tilsvar: Morens advokat", "JEG LESTE HVERT NOTAT, HVER JOURNAL og hver rapport fra de ni dagene i mars 2014. Jeg saumfarte de voksnes versjoner, stemmene til systemet Ida hatet. Jeg leste bloggene hennes, snakket med henne om episodene, puslet bitene sammen \u00e9n etter \u00e9n. P\u00e5 de ni dagene hadde hun opplevd mer dramatikk enn de fleste av oss opplever i l\u00f8pet av et liv. P\u00e5 veien m\u00f8tte hun en str\u00f8m av fremmede, voksne mennesker, og de fleste ville hennes beste. Det var en verden av saksbehandlere, barnevernsterapeuter, foster- og beredskapsm\u00f8dre, legevaktsleger, overleger, psykologer, barnevernspedagoger, sykepleiere, milj\u00f8kontakter, l\u00e6rere, inspekt\u00f8rer, politibetjenter, overbetjenter, politiadvokater, dopselgere...", "Noen gikk igjen, de fleste var nye ansikter. Noen var \u00e5penbart ikke nevnt i journalene, s\u00e5 f\u00f8lgende regnestykke er trolig en underdrivelse:", "Dag 1. Karm\u00f8y og Haugesund. Ida m\u00f8ter minst 16 personer. Seks ved sykehuset, \u00e9n saksbehandler i barnevernet, fostermor, to ansatte ved skolen, advokaten, moren, stefaren, en voksen bekjent, lege ved legevakta, lege ved helsesenter.", "Dag 2.Haugesund.Ida er i kontakt med minst 14 personer. Minst 12 ved sykehuset, fostermor og biologisk mor.", "Dag 3 og 4. Karm\u00f8y. Minst seks personer er involvert. Tre fra sykehuset, \u00e9n fra barnevernet, fostermor, l\u00e6rer.", "Dag 5. Karm\u00f8y og Haugesund. Minst 25 personer: 13 ved sykehuset, fire fra barnevernet, fem fra politiet, legevaktslege, biologisk mor, stefar.", "Dag 6. Haugesund og Bergen. Minst 11 personer: Fire fra Haugesund sjukehus, to fra barnevernet, bes\u00f8ksmor, to fra institusjonen i Bergen, to polititjenestemenn.", "Dag 7. Bergen. Minst 13 personer: Tre fra barnevernet. Jenta ved institusjonen, hennes dr\u00f8yt 20 \u00e5r gamle kompis. Anslagsvis tre personer i Bergens rusmilj\u00f8. Fem polititjenestemenn.", "Dag 8. Bergen. Minst 18 personer: Fem fra Haukeland sykehus, inkludert ambulansepersonell. Tre polititjenestemenn, \u00e9n politiadvokat ved Barnevernsvakta. Sju barnevernsansatte. Jenta og kompisen hun var p\u00e5 r\u00f8mmen med.", "Dag 9. Bergen. Minst tre personer: To ved den nye institusjonen, \u00e9n fra barnevernet i Karm\u00f8y.", "Til sammen minst 106 mennesker, de fleste fremmede, folk Ida egentlig ikke \u00f8nsket \u00e5 m\u00f8te. Fremmede mennesker som satte h\u00e5ndjern p\u00e5 henne, transporterte, medisinerte, injiserte og kommanderte henne. Som v\u00e5ket over, kjeftet p\u00e5, beroliget og tr\u00f8stet henne.", "DET VAR EN ENKEL PLAN. De skulle holde korta tett til brystet, hente henne p\u00e5 Shell-stasjonen, og noen timer senere skulle hun bli f\u00f8rt ut av flyet og til sitt nye hjem.", "Men i Idas verden var ingenting enkelt."]}, {"field": "category0", "value": "pluss"}, {"field": "category1", "value": "pluss|magasin"}, {"field": "contenthash", "value": "2266ef2e77cb05e7668c814d72892559249176285e81b0e6dc6b2aaaeb28ab8c"}, {"field": "createtime", "value": "2016-01-30T12:44:05.000Z"}, {"field": "description", "value": "Karm\u00f8y, mars 2014. For f\u00f8rste gang legges Ida i h\u00e5ndjern, 15 \u00e5r gammel. Med makt fraktes hun fra hjemmemilj\u00f8et p\u00e5 Karm\u00f8y til en institusjon i en fremmed by. Det var starten p\u00e5 min kamp mot barnevernet, sier Ida. Hva skjedde, egentlig? Reporter Thomas Ergo pusler sammen bitene fra journaler, rapporter og \u00f8yenvitner. Og fra Idas blogging om livet i barnevernet. Det blir historien om ni rystende dager. Ni dager hvor hun opplever mer frykt, uvisshet og brutalitet enn de fleste av oss opplever i l\u00f8pet av et liv."}, {"field": "dominantimage", "value": "http://www.adressa.no/incoming/article12094556.ece/2jet1l/ALTERNATES/w980-default/bil.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/60405d12dd5b237d3491fa8f0200491a12931811.jpg?58c32e43"}, {"field": "dominantthumbnaildimensions", "value": "300x169"}, {"field": "heading", "value": ["Ni dager som rystet Ida -adressa.no", "Dag 1. Vanskelig mandag", "Dag 2. Bekymret psykolog", "Dag 3 og 4. Ut av sykehuset. Alt som f\u00f8r.", "Dag 5. Hysj-hysj-planen", "Dag 6. H\u00e5ndjernreise", "Dag 7. Ny jente i parken", "Dag 8. Politi og ambulanse", "Dag 9. \u00abDette kan vi snakke om senere\u00bb", "Ni dager, 106 m\u00f8ter"]}, {"field": "id", "value": "60405d12dd5b237d3491fa8f0200491a12931811"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "magasin"]}, {"field": "kw-company", "value": "adidas"}, {"field": "kw-concept", "value": ["dag", "institusjon", "barnevernet", "politi", "enkel plan"]}, {"field": "kw-entity", "value": ["kalfaret", "n. de", "bufetat", "barnevernsvakta", "oh my god", "nyg\u00e5rdsparken", "dag 8", "dag 9", "dag 6", "dag 7", "t. hun", "haukeland", "barne", "s. det", "ecstasy", "s. hun", "haugesund lufthavn", "s. etter", "dag 5", "dag 2", "dag 3", "rivotril", "s. ida", "klokkarlia", "dag 1", "shell", "s. legene", "bryggen"]}, {"field": "kw-location", "value": ["karm\u00f8y", "\u00f8ygarden", "rogaland", "hordaland", "nord-norge", "bergen", "bod\u00f8"]}, {"field": "kw-pageclass", "value": "article"}, {"field": "kw-person", "value": ["sverre hetland", "thomas ergo"]}, {"field": "kw-taxonomy", "value": ["pluss", "pluss/magasin"]}, {"field": "og-image", "value": "http://www.adressa.no/incoming/article12094556.ece/2jet1l/ALTERNATES/w980-default/bil.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Ni dager som rystet Ida"}, {"field": "og-type", "value": "article"}, {"field": "og-url", "value": "http://www.adressa.no/pluss/magasin/2016/01/30/Ni-dager-som-rystet-Ida-12094451.ece"}, {"field": "pageclass", "value": ["article"]}, {"field": "publishtime", "value": "2016-01-30T12:17:57.000Z"}, {"field": "recs-articleid", "value": "12094451"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|magasin"}, {"field": "recs-publishtime", "value": "2016-01-30T12:17:57.000Z"}, {"field": "recs-rawtitle", "value": "Ni dager som rystet Ida -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/magasin"]}, {"field": "teaser", "value": "Karm\u00f8y, mars 2014. For f\u00f8rste gang legges Ida i h\u00e5ndjern, 15 \u00e5r gammel. Med makt fraktes hun fra hjemmemilj\u00f8et p\u00e5 Karm\u00f8y til en institusjon i en fremmed by. Det var starten p\u00e5 min kamp mot barnevernet, sier Ida. Hva skjedde, egentlig? Reporter Thomas Ergo pusler sammen bitene fra journaler, rapporter og \u00f8yenvitner. Og fra Idas blogging om livet i barnevernet. Det blir historien om ni rystende dager. Ni dager hvor hun opplever mer frykt, uvisshet og brutalitet enn de fleste av oss opplever i l\u00f8pet av et liv."}, {"field": "thumbnail", "value": "http://content-thumbnail.cxpublic.com/content/thumbnail200x150/60405d12dd5b237d3491fa8f0200491a12931811.jpg?58c32e43"}, {"field": "thumbnailfullheightdimensions", "value": "200x10000"}, {"field": "timestamp", "value": "2017-03-10T22:52:51.000Z"}, {"field": "title", "value": "Ni dager som rystet Ida"}, {"field": "url", "value": "http://www.adressa.no/pluss/magasin/2016/01/30/Ni-dager-som-rystet-Ida-12094451.ece"}, {"field": "urlhash", "value": "60405d12dd5b237d3491fa8f0200491a12931811"}], "score": 0.43739495, "siteId": "9222270286501375973", "id": "60405d12dd5b237d3491fa8f0200491a12931811"}

