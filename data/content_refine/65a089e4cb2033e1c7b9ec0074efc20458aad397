{"fields": [{"field": "adressa-access", "value": "subscriber"}, {"field": "adressa-importance", "value": "0"}, {"field": "author", "value": ["carl alfred dahl", "trond j. str\u00f8m", "lorns bjerkan/aftenposten"]}, {"field": "body", "value": ["Scandic Infra City Hotel, Upplands V\u00e4sby, 12. november 2016.", "Dr\u00f8yt 450 mennesker er samlet i sm\u00e5 grupper p\u00e5 et av Nordens st\u00f8rste konferansehoteller utenfor Stockholm, skriver Aftenposten .", "Denne l\u00f8rdagen er det \u00abSuper Saturday\u00bb i det ledelsen selv mener er verdenshistoriens raskest voksende nettverkssalgsselskap: Onelife. Men det er hverken tupperware, sjampo, luftaksjer eller nettgambling som selges. Denne gangen er det penger.", "De fremm\u00f8tte har satset p\u00e5 Onelife og den virtuelle valutaen onecoin. Klingende mynt veksles inn mot krypterte \u00abcoins\u00bb.", "Svensker, finner, dansker, nordmenn, \u00f8steuropeere og en og annen tysker er her for \u00e5 l\u00e6re hvordan de enklest overbeviser flere. Deltagerne klemmer, flirer og tar bilder av folk som former en \u00abO\u00bb med tommelen og pekefingeren. Det snakkes om smaragder, safirer og \u00abtokens\u00bb.", "Men mest av alt om onecoin.", "Onelife-konsernet erkl\u00e6rer at det har mer enn 2,9 millioner medlemmer p\u00e5 seks kontinenter i mer enn 200 land. Omtrent 6000 av disse er norske, if\u00f8lge Onelifes norske advokat. Dr\u00f8yt 56.000 svensker og 29.000 finner har meldt seg inn, if\u00f8lge tall fra Onelife.", "If\u00f8lge ledelsen sikter selskapet p\u00e5 at onecoin skal bli verdens st\u00f8rste nettvaluta i 2018. Da skal man kunne bruke onecoin omtrent som hvilken som helst pengeenhet, eller selge dem med en skyh\u00f8y fortjeneste. Forel\u00f8pig figurerer myntene kun p\u00e5 dataskjermer, med sv\u00e6rt begrensede muligheter for bruk og veksling.", "Myndighetene i flere land advarer mot h\u00f8y risiko og overdrevne l\u00f8fter om gevinst. B\u00e5de sentralbanken i Ungarn og Latvias finanstilsyn har kalt onecoin en pyramide. I januar i fjor politianmeldte Lotteriinspektionen i Sverige de ansvarlige for onecoin for brudd p\u00e5 lotteriloven. De er ogs\u00e5 under etterforskning i England.", "Onelife avviser likevel at selskapet er en pyramide. Via et advokatfirma i London opplyser firmaet til Aftenposten at \u00aben massiv kampanje med feilinformasjon og hets er iverksatt mot onecoin, Onelife og grunnlegger Ruja Ignatova, blant annet fra dem som har interesser som potensielt trues av onecoins suksess\u00bb.", "Det siste \u00e5ret har norske og utenlandske onecoin-topper reist Norge rundt og avholdt over 30 vervem\u00f8ter. I l\u00f8pet av en dr\u00f8y m\u00e5ned i fjor h\u00f8st sto presentasjoner i Kolbotn, Trondheim, \u00c5lesund, Bergen, Bod\u00f8, Sandnes, Kristiansund, Troms\u00f8 og Drammen p\u00e5 programmet.", "Noen som var tidlig ute med \u00e5 omfavne onecoin, var enebakkingene.", "\u2013 Det var en i lokalmilj\u00f8et som nevnte det for meg. Senere overh\u00f8rte jeg folk som snakket om det p\u00e5 kj\u00f8pesenteret, forteller en mann i 40-\u00e5rene bosatt i Ytre Enebakk utenfor Oslo, som av hensyn til stemningen i nabolaget \u00f8nsker \u00e5 v\u00e6re anonym.", "\u2013 Det har v\u00e6rt en del fronter rundt dette blant folk i Ytre Enebakk, forteller han.", "Selv ble han skeptisk.", "\u2013 Mannen var p\u00e5 meg og sa at dette m\u00e5tte jeg ikke g\u00e5 glipp av. Men avkastningen han forespeilet var hinsides all fornuft.", "Aftenposten har snakket med rundt 20 nordmenn med tilknytning til onecoin, og f\u00e5tt tilsendt markedsf\u00f8ringsmateriell som er brukt i vervingen.", "Et regneark som ble sendt rundt i Ytre Enebakk viser en forventet avkastning p\u00e5 opptil 18.000 prosent i l\u00f8pet av halvannet \u00e5r. For eksempel kan et innskudd p\u00e5 ca. 330.000 kroner n\u00e5, kunne vokse til 62 millioner kroner innen sommeren 2018, da valutaen etter planen skal bli tilgjengelig for alle.", "Forfatteren av regnearket presiserer overfor Aftenposten at det hefter usikkerhet ved prognosene, men viser til at de er basert p\u00e5 uttalelser fra onecoin-grunnleggeren.", "Lignende kalkyler, med samme forbehold og omtrent samme prognoser for gevinst, ligger ogs\u00e5 tilgjengelig p\u00e5 norske onecoin-nettsider .", "Siden den f\u00f8rste digitale valutaen, bitcoin, ble skapt i 2009, har s\u00e5kalte kryptovalutaer (se undersak lender ned) poppet opp over hele verden, og teller n\u00e5 over 700. Bitcoin er en suksesshistorie som selger.", "H\u00f8rt om nordmannen Kristoffer Koch, som i et NRK-intervju fortalte at han kj\u00f8pte bitcoins for 150 kroner i 2009, og solgte dem for 1,1 millioner kroner for \u00e5 kj\u00f8pe en treroms p\u00e5 T\u00f8yen fire \u00e5r senere?", "Bitcoins suksess benyttes hyppig til \u00e5 friste folk inn i kryptovaluta.", "Mens fysiske kontanter utgj\u00f8r en stadig mindre andel av betalingssystemet, ser mange \u2013 fra Norges Bank til toneangivende tenkere som Don Tapscott, Richard Branson og Bill Gates \u2013 seg om etter digitale alternativer.", "Den neste teknologiske og finansielle revolusjonen er n\u00e6rt forest\u00e5ende, mener Onelife-ledelsen, og akkurat deres virtuelle valuta skal lede an.", "Timingen for onecoin er perfekt. Etter finanskrisen har l\u00f8nnsvekst og renter v\u00e6rt lave verden over, mens valutasvingningene har v\u00e6rt store. Mange har behov for en ekstra inntekt. Andre ser seg om etter et lukrativt alternativ til sparekonto eller nedbetaling av gjeld. Tilliten til \u00f8dslende regjeringer og eliten som styrer pengetrykkende sentralbanker, blir stadig utfordret av middelklassen, i land etter land.", "\u2013 Det ble sagt at man med onecoin n\u00e5 har den samme muligheten som bitcoin var. S\u00e5 argumenteres det med at digital valuta er fremtiden, forteller mannen fra Ytre Enebakk, og legger til:", "P\u00e5 Scandic-hotellet utenfor Stockholm har menn og kvinner i alle aldre betalt dr\u00f8yt 200 kroner hver for \u00e5 f\u00e5 delta p\u00e5 arrangementet. Men de er ikke her for \u00e5 bli overbevist om den virtuelle myntens fortreffelighet.", "De fleste er for lengst vervet inn, og har kj\u00f8pt \u00e9n eller flere \u00abpakker\u00bb p\u00e5 alt fra 1000 til halvannen million kroner pr. stykk.", "Mange av dem er allerede blitt rike. Minst 25 \u00abonecoinere\u00bb oppgir til bransjenettstedet businessforhome.org at de tjener mer enn \u00e9n million kroner i m\u00e5neden.", "Millioninntektene vises gladelig frem i sosiale medier. Der presenteres en livsstil med dyre biler, glinsende dresser, boblende champagne og luksuri\u00f8se privatfly.", "Etterhvert dukker TV4s team opp p\u00e5 konferansehotellet, og fors\u00f8ker \u00e5 intervjue en svensk Onelife-leder.", "Da de sp\u00f8r ham om en ubetalt skatteregning p\u00e5 11 millioner kroner, forsvinner han raskt bortover hotellgangen. Kronofogden, svenskenes svar p\u00e5 kemneren, bekrefter skattegjelden overfor Aftenposten, og opplyser at de har jaktet p\u00e5 40-\u00e5ringen i inn- og utland i lang tid, uten \u00e5 f\u00e5 gjort opp gjelden, skriver Aftenposten .", "N\u00e5 har Kronofogden tatt turen til Scandic-hotellet, og g\u00e5r til konfrontasjon. Lederen b\u00e6rer et armb\u00e5ndsur av typen Hublot Big Bang til 80.000 kroner. If\u00f8lge Kronofogdens rapport fra hendelsen, sier han at klokken tilh\u00f8rer en venn.", "Siden han ikke kan oppgi navn eller kontaktinformasjon til eieren, tar Kronofogden klokken fra ham.", "40-\u00e5ringen har ikke besvart Aftenpostens gjentatte henvendelser om skattegjelden og beslaget.", "Her er TV4s reportasje om Onelife.", "Selskapet som i starten het Onecoin, ble grunnlagt sommeren 2014 av bulgarske Ruja Ignatova. Hun titulerer seg som \u00abDr. Ruja\u00bb eller \u00abCryptoqueen\u00bb, og oppgir \u00e5 ha utdannelse innen finans og jus ved universitetene Konstanz i Tyskland og Oxford i England, samt arbeidserfaring fra konsulentselskapet McKinseys avdeling i Bulgaria.", "Like f\u00f8r oppstarten av Onecoin frontet hun en annen kryptovaluta, bigcoin. I den forbindelse m\u00f8tte hun svensken Sebastian Greenwood. Han jobbet i 2011 som prosjektleder i det norske pyramideselskapet Unaico, som prim\u00e6rt var rettet mot asiatiske markeder.", "I 2014 ble Ignatova k\u00e5ret til Bulgarias \u00abBusinesswoman of the year\u00bb, en utnevnelse selskapet som i dag har endret navn til Onelife ofte trekker frem .", "H\u00f8sten 2015 sto Onecoin som \u00abplatinum sponsor\u00bb for et arrangement i regi av det prestisjetunge magasinet The Economist i Sofia i Bulgaria. Som en del av sponsoravtalen, ble Ignatova tilbudt \u00e5 holde en tale p\u00e5 arrangementet, opplyser The Economist til Aftenposten.", "\u2013 Dette arrangementet ble organisert av en av v\u00e5re agenter. Vi fikk forsikringer lokalt om at Ruja Ignatova var en suksessrik, seri\u00f8s og troverdig forretningskvinne, skriver Jessica Brown, innholds- og programsjef i The Economist Group i e-posten.", "\u2013 I ettertid har vi strammet inn v\u00e5re rutiner, og taletid er ikke tilknyttet sponsoravtaler, legger hun til.", "Klokken n\u00e6rmer seg 12 utenfor Stockholm da forsamlingen stimer inn i hotellets st\u00f8rste konferansesal. Aftenposten er uanmeldt til stede, for \u00e5 f\u00e5 et mest mulig utilsl\u00f8rt innblikk i hvordan nettverket jobber.", "Avisens utsendte vinkes inn uten sp\u00f8rsm\u00e5l om \u00e5 identifisere seg. De svenske journalistene fra TV4 derimot, som har kamera i h\u00e5nden, slipper ikke inn i salen, siden \u00abdet er et privat arrangement\u00bb.", "Den 573 kvadratmeter store kongresshallen er s\u00e5 godt som smekkfull. Med ett dundrer dramatisk, basstung filmmusikk fra h\u00f8yttalerne. Videosnutter fra konferanser med enda flere mennesker og enda h\u00f8yere musikk flimrer over lerretet p\u00e5 scenen. P\u00e5 filmen ligger stemmen til Dr. Ruja over musikken, som bygger seg opp i et crescendo, mens hun snakker om \u00abblokkjede\u00bb, kryptovaluta og onecoins utrolige suksess.", "Mange onecoin-medlemmer som markedsf\u00f8rer mynten er vant til \u00e5 m\u00f8tes med beskyldninger om at det er et pyramidespill.", "I Facebook-poster, videoer, medier og ogs\u00e5 p\u00e5 arrangementet i Stockholm, er dette et tema. Men her avfeies anklagen med at i s\u00e5 fall er ogs\u00e5 et selskap som Volvo en pyramide, siden det er bygget opp med mange ansatte nederst, en liten mellomledelse, og \u00e9n sjef p\u00e5 toppen.", "I et pyramidespill bel\u00f8nnes medlemmene med pengene fra dem som kommer inn etter dem. N\u00e5r rekrutteringen stopper opp, blir det ogs\u00e5 slutt p\u00e5 utbetalingene.", "Mange av dem som kommer tidlig inn og bygger et stort nettverk under seg, sitter igjen med gevinst. De som kommer inn sist, eller som ikke klarer \u00e5 verve nok folk, taper penger.", "Det kan v\u00e6re vanskelig \u00e5 skille mellom et lovlig selskap innenfor nettverksmarkedsf\u00f8ring og en ulovlig pyramide.", "Bel\u00f8nning for verving og salg i flere ledd er lov. Kort forklart m\u00e5 over halvparten av inntektene komme fra salg av et produkt eller en tjeneste for at organisasjonen skal v\u00e6re lovlig.", "Produktet eller tjenesten m\u00e5 v\u00e6re reell, og selges til en realistisk markedspris.", "Onelife-lederne forklarer i videointervjuer og presentasjonsmateriell at deres selskap ikke er en pyramide, blant annet fordi alle betalende medlemmer kj\u00f8per elektroniske oppl\u00e6ringsprogrammer i finans og kryptovaluta kalt One Academy . Dette, mener de, er et reelt produkt verdt prisen det koster.", "Aftenposten har tatt stikkpr\u00f8ver fra de syv leksjonene i kurspakken fra One Academy.", "Enkle s\u00f8k p\u00e5 internett avsl\u00f8rer minst fem tilfeller av at hele kapitler \u2013 b\u00e5de tekst og grafikker \u2013 er kopiert fra fagb\u00f8ker underlagt opphavsrett eller fritt tilgjengelige nettsider \u2013 helt uten kildehenvisning.", "P\u00e5 sp\u00f8rsm\u00e5l om innholdet i oppl\u00e6ringsprogrammet er kopiert fra andre kilder, svarer Onelifes pressetjenester:", "\u2013 Onelife har f\u00e5tt de eksklusive rettighetene til \u00e5 distribuere oppl\u00e6ringsprogrammet One Academy. Gratis programmer er ogs\u00e5 tilgjengelig.", "Les de utfyllende svarene fra selskapet nederst i saken.", "\u00abThis is it\u00bb", "Etter at Sebastian Greenwood og Dr. Ruja hopper av bigcoin for \u00e5 starte opp Onecoin, reiser de gjennom \u00d8st-Asia for \u00e5 bygge opp nettverk etter nettverk.", "7. november 2014 holder de salgsm\u00f8te p\u00e5 et hotell i Kuching i Malaysia. M\u00f8tet ble filmet og opptaket ligger p\u00e5 YouTube .", "\u2013 Kryptovalutaer har \u00e9n veldig spesiell egenskap: I begynnelsen, n\u00e5r du starter opp, m\u00e5 du forplikte deg. Du sier: \u00abDette er det antallet mynter vi skal skape. Ingen flere, ingen f\u00e6rre. This is it\u00bb sier Ruja Ignatova under presentasjonen.", "Hun forteller videre at de i begynnelsen inngikk en forpliktelse om at onecoin skulle best\u00e5 av 2,1 milliarder mynter.", "\u2013 Etter at vi har startet utvinningen, kan jeg ikke trykke opp mer penger. Selv om jeg tenker at \u00abwow, dette nettverket vokser skikkelig raskt, la oss lage 5 milliarder i stedet!\u00bb Umulig, sl\u00e5r Ignatova fast.", "Hun sammenligner den forh\u00e5ndsbestemte mengden med gull.", "\u2013 Vi har en begrenset mengde gull i verden. Vi kan ikke skape mer av det. S\u00e5nn er det med kryptovalutaer ogs\u00e5, forklarer hun.", "Men allerede halvannet \u00e5r senere er det tomt, if\u00f8lge Ignatova, som taler til en stor forsamling i London i juni 2016. Ogs\u00e5 dette m\u00f8tet ble filmet, og opptaket ligger p\u00e5 YouTube.", "Uten flere mynter, kan ikke medlemmene verve flere under seg.", "\u2013 Vi har ingen flere mynter. S\u00e5 hva kan vi gj\u00f8re? Vi kan enten stenge for nye medlemmer og fokusere p\u00e5 mynten. Men dere har alle jobbet s\u00e5 hardt for \u00e5 skape en bedrift, p\u00e5peker Dr. Ruja, f\u00f8r hun sier at det finnes en mulighet:", "\u2013 \u00c5 \u00f8ke det totale antallet mynter.", "Sommeren 2016 er det umulige blitt mulig. Ignatova kan likevel skape mer gull.", "\u00abVi vil gj\u00f8re dette bare \u00e9n gang!\u00bb lyser det fra storskjermen i London.", "Dr. Ruja varsler at antallet tilgjengelige mynter skal \u00f8kes fra 2,1 milliarder til 120 milliarder.", "Og ikke nok med det:", "\u2013 Vi vil doble antallet mynter du har p\u00e5 kontoen, roper Ignatova fra scenen.", "Ordene drukner i jubel og applaus.", "Til tross for at 60 ganger s\u00e5 mange onecoins blir tilgjengelig, har verdien Onelife oppgir p\u00e5 sine nettsider likevel ikke svekket seg i m\u00e5nedene etterp\u00e5.", "Snarere tvert imot: Kursen fortsetter \u00e5 stige. Medlemmene blir bare rikere og rikere, if\u00f8lge sifrene de f\u00e5r opp p\u00e5 dataskjermene sine.", "Men i onecoin-leirene rundt om i verden har uroen begynt \u00e5 spre seg.", "Medlemmene skriver sine klager p\u00e5 nettverksledernes og selskapets Facebook -sider. De reagerer p\u00e5 begrensede muligheter for uttak og lang ventetid f\u00f8r man kan ta ut penger, som selskapet begrunner med \u00e5 unng\u00e5 for store svingninger, og at de har for f\u00e5 kj\u00f8pere p\u00e5 samme tid.", "Men ogs\u00e5 innbetalingssystemet gir grunn til \u00e5 reagere. Gjennom 2015 og 2016 skifter Onelife bankforbindelse sv\u00e6rt ofte. De f\u00f8rste m\u00e5nedene betaler kundene inn til en bulgarsk bankkonto. Senere dukker det opp kontoer i Dubai. F\u00f8r jul i 2015 har selskapet nye bankkontoer i Georgia, Tyskland og Singapore. Etter hvert som nye kontoer \u00e5pnes opp, forsvinner de andre ut av systemet.", "Fra og med v\u00e5ren 2016 skjer bankbyttingen enda hyppigere. Den ene uken skal medlemmene overf\u00f8re penger til en ny konto i Italia, neste uke dirigeres pengene til Hongkong. I begynnelsen av november er kontoer p\u00e5 Kypros og i Tanzania de eneste tilgjengelige.", "Dokumenter fra selskapsregistre verden rundt viser at det stort sett er postkasseselskaper med str\u00e5menn som er oppf\u00f8rt som eier av de ulike kontoene. Kontoer i Singapore, Tyskland og Storbritannia eies av selskapene til Frank Ricketts, tidligere direkt\u00f8r i det norske pyramideselskapet Unaico.", "Onelife Network-konsernet er registrert med adresse i Belize. Holdingselskapet RISG Limited kan spores til Ruja Ignatova via Bulgaria og De forente arabiske emirater, if\u00f8lge landenes selskapsregistre.", "Eierskapet ble i 2015 overf\u00f8rt fra Ignatova til det som kan se ut som str\u00e5menn i Panama, if\u00f8lge dokumenter fra selskapsregisteret i De forente arabiske emirater og det bulgarske finansbladet Kapital.", "Bladet har ogs\u00e5 skrevet at selskaper tilknyttet Ignatova de siste to \u00e5rene skal ha kj\u00f8pt eiendom i hjemlandet Bulgaria for mer enn 160 millioner kroner gjennom serier med kjappe transaksjoner.", "Blant kj\u00f8pene som Kapital gjengir, finner man en tidligere forsvarseiendom p\u00e5 Bulgarias solkyst til 23 millioner kroner.", "I hovedstaden Sofia skal hun ha anskaffet seg en stor bygning rett ved parlamentet med en prislapp p\u00e5 45 millioner kroner og det \u00e6rverdige restauranthuset Krim like i n\u00e6rheten, til 38 millioner kroner, if\u00f8lge finansbladet.", "Parallelt med at Ignatova handler eiendom, skrur Onelife stadig opp verdien av onecoin p\u00e5 medlemmenes skjermer.", "Med vekslingskursen Onelife selv oppgir i dag \u2013 7,85 euro pr. stykk \u2013 vil den samlede beholdningen av onecoins v\u00e6re verdt halvannen ganger teknologiselskapet Apple, verdens mest verdifulle b\u00f8rsnoterte selskap.", "Men kursen vil trolig fortsette \u00e5 doble seg, sp\u00e5r ledelsen. Under et arrangement i Bangkok i oktober 2016, presenterte Dr. Ruja f\u00f8lgende m\u00e5l:", "\u00ab10 millioner brukere. 1 million forhandlere. Og en verdi p\u00e5 mynten p\u00e5 25 euro.\u00bb", "I kongresshallen utenfor Stockholm er det tid for hyllest under superl\u00f8rdagen Aftenposten deltar p\u00e5.", "Publikum og konferansierer klapper dem som har vervet mange nok inn i nettverket frem p\u00e5 scenen. De kalles safirer, rubiner, smaragder og diamanter. Bel\u00f8nningen er jakken\u00e5ler, datamaskiner, reiser, virtuelle gullmynter og Rolex-klokker i gull.", "En \u00abdiamond\u00bb, en tidligere snekker fra Lund i S\u00f8r-Sverige, deler sine beste tips for hvordan man f\u00e5r venner og slektninger med p\u00e5 onecoin-galoppen fra scenen:", "\u2013 Regel nummer \u00e9n: Fors\u00f8k aldri \u00e5 v\u00e6re eksperten. Altfor mange ringer opp en venn og sier: \u00abDu, jeg har funnet den nye bitcoinen, folk blir million\u00e6rer, og n\u00e5 skal vi ogs\u00e5 bli det. Det koster bare 55.000 kroner.\u00bb Husk at dine venner og din familie aldri vil stole p\u00e5 det du sier, forteller 24-\u00e5ringen.", "Problemet, forklarer han, er at venner og familie vet at du ikke har peiling p\u00e5 bitcoin og kryptovaluta. L\u00f8sningen er \u00e5 f\u00e5 et annet Onecoin-medlem til \u00e5 opptre som \u00abekspert\u00bb.", "Lerretet bak ham viser \u00abopph\u00f8yningstriangelet\u00bb, med tre roller: Du p\u00e5 toppen, en \u00abopph\u00f8yet ekspert med suksess innen kryptovaluta\u00bb og den du vil verve \u2013 \u00abdin kontakt\u00bb.", "Svensken forteller hvordan du skal forklare vennen din at denne \u00abeksperten\u00bb er ekstremt opptatt, men at han har g\u00e5tt med p\u00e5 \u00e5 gi 5\u201310 minutter av sin dyrebare tid fordi du kjenner ham.", "\u2013 S\u00e5 m\u00e5 du forklare at det stiller deg i et veldig d\u00e5rlig lys overfor eksperten dersom kontakten din ikke stiller opp.", "Svensken \u00f8nsker ikke \u00e5 kommentere disse utsagnene overfor Aftenposten.", "23. november 2016, 11 dager etter arrangementet utenfor Stockholm, tar imidlertid den omtalte bankstafetten br\u00e5tt slutt. N\u00e5 kan man bare betale inn friske penger direkte til en \u00aboffisiell distribut\u00f8r\u00bb, skriver Aftenposten .", "Dette, skriver selskapet i en melding til medlemmene, er \u00abneste steg i v\u00e5r utvikling\u00bb, og begrunnes med at Onelife skal \u00abkomme n\u00e6rmere sine medlemmer\u00bb.", "Parallelt med bankbyttene begynte myndigheter verden rundt \u00e5 se n\u00e6rmere p\u00e5 onecoin.", "Sentralbanken i Ungarn sendte 10. juni 2015 ut en advarsel mot virtuelle valutaer, og nevnte spesifikt onecoin som \u00abi virkeligheten er et pyramidespill kontrollert av en eksklusiv ledelse for \u00e5 opprettholde seg selv\u00bb.", "Fire m\u00e5neder senere fulgte Bulgarias finanstilsyn etter med en advarsel om at investeringer i blant annet onecoin forbindes med \u00abh\u00f8y risiko\u00bb.", "I november 2015 innledet det finske politiet unders\u00f8kelser om mulige lovbrudd, og advarte umiddelbart om \u00aboverdimensjonerte l\u00f8fter om gevinst\u00bb. Dette p\u00e5g\u00e5r fortsatt.", "I januar 2016 gikk Lotteriinspektionen i Sverige (tilsvarende Lotteritilsynet i Norge) til politianmeldelse for mistenkt brudd p\u00e5 lotteriloven , og kalte onecoin et \u00abkjedebrevsspill\u00bb. \u2013 Konseptet bygger p\u00e5 \u00e5 rekruttere nye deltagere for \u00e5 \u00f8ke deltagernes gevinst, skriver tilsynet.", "Latvias finanstilsyn f\u00f8lger p\u00e5 i mars, og mener det etter deres skj\u00f8nn \u00aber lagt opp etter prinsippene for \u00f8konomiske pyramider\u00bb.", "I romjulen sendte Italias konkurranse- og markedstilsyn ut en melding om at onecoin-aktiviteten \u00abminner om typisk pyramidedynamikk\u00bb.", "Myndigheter i flere andre land i Europa, Afrika og Asia har ogs\u00e5 advart mot h\u00f8y risiko. 26. september i fjor varslet London-politiet at de etterforsker onecoin, og Det britiske finanstilsynet ba involverte om \u00e5 ta kontakt. \u2013 Vi er bekymret for den potensielle risikoen selskapet p\u00e5f\u00f8rer britiske kunder, skriver tilsynet.", "Det er, etter det Aftenposten kjenner til, forel\u00f8pig ikke foretatt arrestasjoner eller p\u00e5vist lovbrudd. Selskapet er n\u00e5 under etterforskning i England, og b\u00e5de finsk og svensk politi unders\u00f8ker fortsatt.", "I Norge har Lotteritilsynet f\u00e5tt flere tips og sp\u00f8rsm\u00e5l om onecoin, b\u00e5de fra privatpersoner, banker og offentlige etater. Flere lurer p\u00e5 om dette er et pyramidespill eller et pyramidelignende omsetningssystem som er i strid med lotteriloven.", "\u00abDersom mer enn 50 prosent av omsetningen i onecoins virksomhet i Norge eller for det enkelte medlem i Norge er knyttet til verving i form av medlemsavgift eller overprisede varer s\u00e5 vil virksomheten regnes som et ulovlig pyramidespill eller pyramidelignende omsetningssystem i Norge\u00bb, skriver tilsynet i et brev rettet til en sentral, norsk onecoin-representant.", "Seniorr\u00e5dgiver Silje S\u00e6grov Amble i Lotteritilsynet forteller at de ikke har konkludert eller opprettet noen tilsynssak mot onecoin eller Onelife, og forklarer at selskaper ikke omfattes av noen godkjenningsordning.", "\u2013 Med brevet gj\u00f8r vi oppmerksom p\u00e5 at de selv er ansvarlige for \u00e5 f\u00f8lge regelverket, sier hun.", "I tilfeller hvor Lotteritilsynet kommer frem til at noen driver ulovlig pyramidespill, kan de kreve dokumentasjon, og til slutt p\u00e5legge stans eller endring av virksomheten i Norge.", "Silje S\u00e6grov Amble har f\u00f8lgende r\u00e5d til nordmenn som kommer i kontakt med det som kan tenkes \u00e5 v\u00e6re pyramidespill:", "\u2013 Blir det lovet h\u00f8ye inntekter p\u00e5 kort tid uten s\u00e6rlig innsats, er det gjerne et tegn p\u00e5 at det ikke er i tr\u00e5d med regelverket. Man b\u00f8r fors\u00f8ke \u00e5 finne ut om det er luft som blir solgt, eller om det i hovedsak er reelle produkter og tjenester, sier Amble, og ber dem som er i tvil om \u00e5 ta kontakt.", "Jan-Fredrik Torgersen, leder i Direktesalgsforbundet, tar sterkt avstand fra onecoin, og mener det ikke har noe med lovlig direktesalg \u00e5 gj\u00f8re, skriver Aftenposten .", "Forbundets 60.000 medlemmer driver med nettverkssalg, ogs\u00e5 kalt direktesalg eller \u00abMulti level marketing\u00bb, i 22 ulike selskaper.", "\u2013 Vi f\u00e5r henvendelser fra folk som har puttet penger i onecoin og som lurer p\u00e5 hva som skjer, forteller Torgersen.", "Han presiserer at han ikke har satt seg grundig inn i hvordan selskapet opererer i praksis, men er kritisk til valuta som et produkt i direktesalg.", "\u2013 Vi er kritiske til m\u00e5ten de rekrutterer p\u00e5, som ikke er i tr\u00e5d med Direktesalgsforbundets regler, og etter min mening heller ikke i tr\u00e5d med Lotterilovens paragraf 16, som omhandler pyramidespill, sier han.", "Torgersen p\u00e5peker at det skal v\u00e6re et produkt eller en tjeneste som selges, til en reell pris.", "\u2013 S\u00e5 sp\u00f8rs det om kryptovaluta er et produkt. Jeg mener det ikke er det, sier han.", "Aftenposten har f\u00e5tt Jon Ramvi, norsk ekspert p\u00e5 blokkjeder, til \u00e5 vurdere onecoin som kryptovaluta. Klikk p\u00e5 tittelen under for \u00e5 lese hans konklusjon, og for \u00e5 f\u00e5 vite mer om denne teknologien.", "Da Sebastian Greenwood og Dr. Ruja startet Onecoin, ble briten Nigel Allan ansatt som toppsjef. Allan har i 30 \u00e5r drevet med nettverkssalg, i hovedsak av kosmetikk.", "F\u00f8r jul 2014, bare fire m\u00e5neder etter ansettelsen, fikk han sparken. Dr. Ruja begrunnet oppsigelsen med at han \u00abbr\u00f8t tilliten min og viste seg \u00e5 v\u00e6re illojal\u00bb, if\u00f8lge en melding til medlemmene.", "Ingen av de to sier at de har noe uoppgjort med hverandre i dag.", "Men Allan angrer bittert p\u00e5 at han takket ja til \u00e5 lede Onecoin.", "\u2013 De fleste i Onecoin har ikke stilt de riktige sp\u00f8rsm\u00e5lene. Hadde de gjort det, hadde de umiddelbart funnet ut at det ikke er en ekte mynt. Det er bare en pollett. Den har ingen \u00e5pen blokkjede (se faktaboksen over), ingen \u00e5pen kildekode, du kan ikke laste den ned til en elektronisk lommebok p\u00e5 PC-en din eller handle den p\u00e5 en offentlig b\u00f8rs, sier Allan, som m\u00f8tte Aftenposten utenfor Oslo i desember.", "\u2013 Tror du mange i onecoin egentlig tenker det samme?", "\u2013 Jeg er sikker p\u00e5 at de fleste n\u00e5 skj\u00f8nner det, men de vil ikke stanse pengetoget. Og sier de det til noen, fryses kontoene deres uansett.", "\u2013 Du har jobbet 31 \u00e5r med nettverkssalg. Burde du ikke sett faresignalene?", "\u2013 Jeg fors\u00f8ker ikke \u00e5 forsvare at jeg tok jobben, men dessverre ble jeg ansatt, jeg gjorde en jobb i tre-fire m\u00e5neder f\u00f8r de kastet meg ut. Dessverre har ryktet mitt blitt tilsmusset som f\u00f8lge av det. Du kunne ogs\u00e5 blitt ansatt i en avis som viste seg \u00e5 v\u00e6re forferdelig d\u00e5rlig, og da ville du v\u00e6rt skurken.", "Allan, som n\u00e5 jobber med en annen kryptovaluta, tror onecoins eksistens n\u00e6rmer seg slutten, men legger til:", "\u2013 Jeg har sp\u00e5dd undergangen for dem i halvannet \u00e5r. Men de klarer \u00e5 holde p\u00e5.", "Aftenposten har sendt 56 sp\u00f8rsm\u00e5l, samt alle kritiske uttalelser som fremkommer i denne artikkelen, til Onelife og deres norske advokat, Patrick Lundevall-Unger, i Avocado advokatene.", "\u2013 Vi \u00f8nsker ikke \u00e5 snakke om dette n\u00e5, sier Lundevall-Unger til Aftenposten.", "Ledelsen i Onelife har gitt advokatfirmaet Carter-Ruck i London oppdraget med \u00e5 besvare Aftenpostens sp\u00f8rsm\u00e5l til selskapet og de \u00f8verste lederne. Et f\u00e5tall av sp\u00f8rsm\u00e5lene er besvart.", "\u2013 I sp\u00f8rsm\u00e5lene ligger det veldig alvorlige \u00e6rekrenkende anklager om at v\u00e5re klienter driver et uredelig pyramidespill eller ponziopplegg. V\u00e5re klienter er klar over at en massiv kampanje med feilinformasjon og hets er iverksatt mot onecoin, Onelife og grunnlegger Ruja Ignatova, skriver advokatene.", "\u2013 V\u00e5re klienter benekter at de opptrer for \u00e5 lure s\u00e5rbare personer. Anklagene er usanne og helt ubegrunnede. Det er ikke til \u00e5 unng\u00e5 at \u00e5 repetere disse anklagene vil skade forretningen og ryktet til navngitte personer, forsterket av det faktum at en forutsigbar konsekvens av publiseringen er at artikkelen plukkes opp og publiseres andre steder.", "P\u00e5 vegne av ledelsen skriver advokatfirmaet at de blant annet legger merke til at Nigel Allan, som siteres i saken, n\u00e5 arbeider for en konkurrerende kryptovaluta.", "\u2013 V\u00e5re klienter er ogs\u00e5 klar over at de samme beskyldningene er fremsatt for ulike myndigheter verden over, og dette har naturlig nok utl\u00f8st en rekke foresp\u00f8rsler. Intet bevis p\u00e5 ulovligheter er blitt f\u00f8rt mot v\u00e5re klienter, og ingen myndigheter har funnet uredelige eller kriminelle handlinger. Onecoin vil samarbeide fullt ut i alle offisielle henvendelser.", "Advokaten viser til at varslene fra diverse tilsyn har p\u00e5pekt at kryptovaluta som onecoin og andre ikke er regulert av offentlige lovverk, skriver Aftenposten .", "\u2013 Men ingen negative konklusjoner kan dras av dette faktum. Det er heller ikke riktig \u00e5 karakterisere onecoin som \u00aben investeringsmulighet\u00bb, heter det i e-posten.", "Det vises ogs\u00e5 til at onecoin, i motsetning til andre kryptovalutaer, har valgt en \u00absentralisert blokkjede som revideres og opererer p\u00e5 sikre dataservere.\u00bb", "\u2013 Onecoin er den f\u00f8rste valutaen som lagrer informasjon om identiteten til brukerne i blokkjeden, noe som gir transaksjonene den transparensen fremtidens lovverk vil kreve, skriver advokatfirmaet, og legger til at deres klienter vil st\u00f8tte innf\u00f8ringen av riktig og konstruktiv regulering av denne sektoren.", "\u2013 Forretningsmodellen er lovlig nettverksmarkedsf\u00f8ring. Selskapet har ogs\u00e5 lansert en plan for \u00e5 f\u00e5 flere forhandlere til \u00e5 bruke onecoin. Det finnes ingen krav om \u00e5 rekruttere andre medlemmer, og det er ingen forpliktelse til \u00e5 kj\u00f8pe noe.", "Advokatfirmaet avviser at bonussystemet er basert p\u00e5 verving.", "\u2013 Medlemmer kan, hvis de \u00f8nsker det, tjene penger p\u00e5 \u00e5 anbefale og selge oppl\u00e6ringsprogrammene om kryptovaluta og finans til ikke-medlemmer. Kommisjon og bonus betales ut fra suksess, i tr\u00e5d med en lovlig direktesalgsmodell. Medlemmer har ogs\u00e5 muligheten til \u00e5 utvinne onecoins ved \u00e5 bruke polletter som gis bort gratis.", "Nordmannen som st\u00e5r bak regnearket som sirkulerte i Ytre Enebakk, \u00f8nsker ikke \u00e5 uttale seg.", "Sebastian Greenwood, som promoterer Onelife globalt sammen med Dr. Ruja Ignatova, har ikke besvart Aftenpostens henvendelser.", "Frank Ricketts \u00f8nsker ikke \u00e5 kommentere saken, if\u00f8lge advokat Lundevall-Unger.", "Onelife og deres advokatfirma har heller ikke besvart sp\u00f8rsm\u00e5lene som gjelder de to, skriver Aftenposten ."]}, {"field": "category0", "value": "pluss"}, {"field": "category1", "value": "pluss|okonomi"}, {"field": "contenthash", "value": "ad0abfc2439cee43bdba0ed1b5b7e9a2cf8123c327d61f11ef33071b2bc52af0"}, {"field": "createtime", "value": "2017-02-11T10:17:42.000Z"}, {"field": "description", "value": "Sentralbanken i Ungarn kaller det et pyramidespill, og i Sverige er selskapet politianmeldt. Likevel skal minst 6000 nordmenn ha investert i onecoin. En mynt som forel\u00f8pig stort sett bare figurerer p\u00e5 dataskjermer."}, {"field": "dominantimage", "value": "http://www.adressa.no/incoming/article14205716.ece/b6w9s8/ALTERNATES/w980-default/onecoin%20ruja%202.jpg"}, {"field": "dominantimagedimensions", "value": "980x551"}, {"field": "dominantthumbnail", "value": "http://content-thumbnail.cxpublic.com/content/dominantthumbnail/65a089e4cb2033e1c7b9ec0074efc20458aad397.jpg?58a061c1"}, {"field": "dominantthumbnaildimensions", "value": "300x169"}, {"field": "heading", "value": ["Hun lokker nordmenn til \u00e5 satse store penger p\u00e5 omstridt nettvaluta -adressa.no", "Vil bli verdens st\u00f8rste nettvaluta", "P\u00e5 norgesturn\u00e9", "Sats 330.000 kroner, tjen 62 millioner", "150 kroner ble til leilighet i Oslo", "One lifestyle", "Kryptodronningen fra Bulgaria", "Showtime", "Lovlig nettverk eller ulovlig pyramide?", "Kopiert faglitteratur", "Fra 2,1 milliarder til 120 milliarder mynter", "Bankstafetten", "Kryptodronning ble eiendomsbaronesse", "\u2013 Verdt mer enn Apple", "\u2013 Din familie vil aldri stole p\u00e5 det du sier", "Mange advarsler", "Lotteritilsynet har kontaktet onecoin", "Direktesalgsforbundet: \u2013 Ikke i tr\u00e5d med Lotteriloven", "\u2013 De har jo ingen reell mynt", "Slik svarer selskapet: \u2013 En massiv kampanje mot oss", "\u2013 Ikke en investeringsmulighet"]}, {"field": "id", "value": "65a089e4cb2033e1c7b9ec0074efc20458aad397"}, {"field": "keyword", "value": ["pluss", "eadressa", "ukeadressa", "digitalt", "arkiv", "fordeler"]}, {"field": "keywords", "value": "pluss,eadressa,ukeadressa,digitalt,arkiv,fordeler"}, {"field": "kw-category", "value": ["pluss", "okonomi"]}, {"field": "kw-company", "value": ["apple", "volvo", "the economist group", "facebook"]}, {"field": "kw-concept", "value": ["million kroner", "onecoin", "forente arabiske emirater", "selskapet"]}, {"field": "kw-entity", "value": ["youtube", "ruja ignatova", "aftenposten", "mckinseys", "scandic", "ignatova", "dr. ruja", "super saturday", "bulgaria og de", "norges bank", "lotteriinspektionen", "kolbotn", "multi", "unaico", "dr. ruja ignatova", "network", "afrika og asia", "ytre enebakk", "lotteritilsynet", "hublot big bang", "infra city hotel", "nordens", "businesswoman", "kronofogden", "avocado", "cryptoqueen", "limited", "direktesalgsforbundet", "onelife", "s\u00f8r-sverige", "torgersen", "kapital", "sebastian greenwood og dr", "onecoin", "lotteriloven", "rolex", "richard branson og bill gates", "one academy", "carter-ruck", "the economist"]}, {"field": "kw-location", "value": ["stockholm", "london", "bulgaria", "ungarn", "trondheim", "upplands v\u00e4sby", "malaysia", "bod\u00f8", "panama", "georgia", "oslo", "konstanz", "italia", "belize", "bergen", "kypros", "tanzania", "europa", "england", "bangkok", "sofia", "dubai", "singapore", "\u00e5lesund", "kuching", "sandnes", "krim", "sverige", "hongkong", "kristiansund"]}, {"field": "kw-pageclass", "value": "article"}, {"field": "kw-person", "value": ["sebastian greenwood", "patrick lundevall-unger", "don tapscott", "frank ricketts", "nigel allan", "richard branson", "jessica brown", "bill gates", "kristoffer koch", "silje s\u00e6grov amble", "jon ramvi"]}, {"field": "kw-taxonomy", "value": ["pluss", "pluss/okonomi"]}, {"field": "og-image", "value": "http://www.adressa.no/incoming/article14205716.ece/b6w9s8/ALTERNATES/w980-default/onecoin%20ruja%202.jpg"}, {"field": "og-locale", "value": "nb_NO"}, {"field": "og-site-name", "value": "adressa.no"}, {"field": "og-title", "value": "Hun lokker nordmenn til \u00e5 satse store penger p\u00e5 omstridt nettvaluta"}, {"field": "og-type", "value": "article"}, {"field": "og-url", "value": "http://www.adressa.no/pluss/okonomi/2017/02/11/Hun-lokker-nordmenn-til-%C3%A5-satse-store-penger-p%C3%A5-omstridt-nettvaluta-14205262.ece"}, {"field": "pageclass", "value": null}, {"field": "publishtime", "value": "2017-02-11T10:13:18.000Z"}, {"field": "recs-articleid", "value": "14205262"}, {"field": "recs-category-type", "value": "taxonomy"}, {"field": "recs-category0", "value": "taxonomy|pluss"}, {"field": "recs-category1", "value": "taxonomy|pluss|okonomi"}, {"field": "recs-publishtime", "value": "2017-02-11T10:13:18.000Z"}, {"field": "recs-rawtitle", "value": "Hun lokker nordmenn til \u00e5 satse store penger p\u00e5 omstridt nettvaluta -adressa.no"}, {"field": "recs-recommendable", "value": "true"}, {"field": "recs-recommending", "value": "true"}, {"field": "siteid", "value": "9222270286501375973"}, {"field": "taxonomy", "value": ["pluss", "pluss/okonomi"]}, {"field": "teaser", "value": "Sentralbanken i Ungarn kaller det et pyramidespill, og i Sverige er selskapet politianmeldt. Likevel skal minst 6000 nordmenn ha investert i onecoin. En mynt som forel\u00f8pig stort sett bare figurerer p\u00e5 dataskjermer."}, {"field": "thumbnail", "value": "http://content-thumbnail.cxpublic.com/content/thumbnail200x150/65a089e4cb2033e1c7b9ec0074efc20458aad397.jpg?58a061c1"}, {"field": "thumbnailfullheightdimensions", "value": "200x4987"}, {"field": "timestamp", "value": "2017-02-12T13:23:13.000Z"}, {"field": "title", "value": "Hun lokker nordmenn til \u00e5 satse store penger p\u00e5 omstridt nettvaluta"}, {"field": "url", "value": "http://www.adressa.no/pluss/okonomi/2017/02/11/Hun-lokker-nordmenn-til-%c3%a5-satse-store-penger-p%c3%a5-omstridt-nettvaluta-14205262.ece"}, {"field": "urlhash", "value": "65a089e4cb2033e1c7b9ec0074efc20458aad397"}], "score": 0.47982118, "siteId": "9222270286501375973", "id": "65a089e4cb2033e1c7b9ec0074efc20458aad397"}

